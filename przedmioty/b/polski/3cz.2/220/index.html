<head><meta charset="UTF-8"></head>
<a style="color:red; font-size:25px;">Zadanie 1</a><br>
<p>Znużony klasycznym wystrojem swego pokoju bohater postanawia przyjąć postawę nonkonformistyczną i przemeblować go, zamieniając miejscami łóżko i szafę. Satysfakcja ze zmiany jest jednak krótkotrwała, szybko przeradza się w dawną nudę ("Lecz po pewnym czasie nowość przestała być nowością [...]")). Niezaspokojona potrzeba zmian popycha narratora do ułożenia mebli w nietypowy sposób - z szafą pośrodku pokoju. Awangardowy wystrój po pewnym czasie przestaje wydawać się "czymś nowym i niezwykłym" bohaterowi, który dochodzi do następującego wniosku: "Kiedy nie wystarcza nonkonformizm, kiedy nie skutkuje awangarda, należy dokonać rewolucji". Wspomnianą rewolucją okazuje się próba spędzenia nocy w szafie. Zgodnie z oczekiwaniami narrator nie jest w stanie przyzwyczaić się do tak radykalnej zmiany, dlatego czuje dumę z powziętej decyzji. Niestety niewygoda i ból stają się wkrótce tak nieznośne ("Wszystko byłoby więc jak najlepiej, gdyby nie moja wytrzymałość fizyczna, która okazała się ograniczona."), że zmuszają go do powrotu do stanu wyjściowego ("Teraz znowu łóżko stoi tu, szafa tam, a między nimi stół.").</p><br><head><meta charset="UTF-8"></head>
<a style="color:red; font-size:25px;">Zadanie 2</a><br>
<p>Według bohatera rewolucji sprzyjają nuda oraz wynikająca z niej potrzeba zmiany dotychczasowego porządku. Nieprzemyślane innowacje z czasem rodzą niedogodności, które zmuszają do poszukiwania rozwiązań złudnie postrzeganych jako odpowiedniejsze - te jednak nigdy nie przynoszą pożądanych rezultatów.</p><br><head><meta charset="UTF-8"></head>
<a style="color:red; font-size:25px;">Zadanie 3</a><br>
<p>Bohater postanowił spać w szafie - pomysł ten uznał za rewolucyjny. Z powodu bólu kręgosłupa i ogólnej niewygody nie był w stanie przyzwyczaić się do zmiany, dlatego uznał ją za pomyślną. Co więcej - zmiana ta stawała się dla narratora coraz bardziej odczuwalna, aż doprowadziła jego ciało na skraj wytrzymałości fizycznej i ostatecznie zmusiła go do przywrócenia pierwotnego porządku.</p><br><head><meta charset="UTF-8"></head>
<a style="color:red; font-size:25px;">Zadanie 4</a><br>
<p>Bohater rezygnuje z rewolucyjnych zmian, gdyż w przeszłości przyniosły mu jedynie rozczarowanie. Przed dalszym eksperymentowaniem z ułożeniem mebli powstrzymuje go zatem bolesne, lecz wartościowe doświadczenie.</p><br><head><meta charset="UTF-8"></head>
<a style="color:red; font-size:25px;">Zadanie 5</a><br>
<p>Przykładowa odpowiedź:</p>
<p>Ukazana przez Mrożka rewolucja nie bierze się ze szlachetnych pobudek czy idei, lecz z nudy. Ponadto nie jest w stanie zaprowadzić trwałych zmian - nowa sytuacja po pewnym czasie powszednieje lub staje się niewygodna, dlatego konieczne są dalsze reformy. Każdej kolejnej rewolucji towarzyszy złudne przeświadczenie o możliwości naprawy błędów poprzedników i stworzenia doskonałego porządku - mimo to rezultaty nigdy nie są w pełni zadowalające.</p><br><head><meta charset="UTF-8"></head>
<a style="color:red; font-size:25px;">Zadanie 6</a><br>
<p>Przykłady zastosowania konwencji groteskowej:</p>
<ul>
<li>przypisanie prozaicznym sytuacjom znamion ideologii ("Bowiem szafa na środku pokoju to więcej niż nonkonformizm. To awangarda.");</li>
<li>nieracjonalne zachowanie bohatera (spędzenie nocy w szafie, satysfakcja z udanej rewolucji mimo niewygody, ciągła zmiana położenia mebli);</li>
<li>hiperbolizacja wpływu umeblowania na samopoczucie narratora.</li>
</ul>
<p> </p>
<p>Poprzez zastosowanie groteski autor ośmiesza nie tylko samą ideę rewolucji, ale również jej reprezentantów. Bunt przeciw dotychczasowemu porządkowi wydaje się celem samym w sobie, pozbawionym logicznego uzasadnienia i wynikającym ze zwyczajnej nudy.</p><br><head><meta charset="UTF-8"></head>
<a style="color:red; font-size:25px;">Zadanie Zad. podsumowujące</a><br>
<p>Przykładowa odpowiedź:</p>
<p>W obu dziełach rewolucja rodzi się z nudy, której źródłem jest u Mrożka klasyczne umeblowanie pokoju, u Witkacego zaś - żmudna, pozbawiona głębszego znaczenia praca. Znużeni dotychczasową sytuacją bohaterowie pragną dokonać zmiany za wszelką cenę, złudnie wierząc w możliwość zaprowadzenia doskonałego porządku.</p>
<p>Szewcy w dramacie Witkacego nienawidzą wykonywanej przez siebie pracy - monotonnej ("Hej! Hej! Kuj podeszwy! Kuj podeszwy!") i niewygodnej ("Skręcaj twardą skórę, łam sobie palce!"). Frustracja spowodowana poczuciem niesprawiedliwości społecznej skłania ich do wszczęcia rewolucji. Po osiągnięciu wyznaczonego sobie celu bohaterowie zmagają się z rozczarowaniem ("Za wszystkie czasy przeżywam wszystko, ja, starzec nad grobem się chwiejący.") i wieloma wątpliwościami względem swej dziejowej roli ("A może rządzą nami siły, których istoty nie znamy?"). Rozbieżne poglądy na temat władzy prowadzą do sporu między Szewcami, w wyniku którego Czeladnicy dokonują zamachu na Sajetanie - pomysłodawcy oraz liderze przewrotu. Rewolucjoniści ponoszą zatem klęskę, wzajemnie się wyniszczając. W dramacie porządek społeczny zmienia się dynamicznie, każdorazowo prowadząc do stopniowej degeneracji ludzkości, aż do jej całkowitego zniewolenia (interwencja Towarzyszy X i Abramowskiego).</p>
<p>Opowiadanie Mrożka przedstawia dylematy bohatera, który - znudzony dotychczasowym wystrojem swego pokoju - dokonuje jego przemeblowania. Nowy układ sprzętów przynosi krótkotrwałą satysfakcję, szybko jednak powszednieje ("Lecz po pewnym czasie nowość przestała być nowością, a pozostała tylko niedogodność.") Narrator stopniowo wprowadza coraz bardziej radykalne zmiany, aż wreszcie decyduje się spać w szafie. Z początku uważa rewolucję za udaną, ponieważ ból i niewygoda uniemożliwiają mu przyzwyczajenie się do nowej sytuacji. Niestety po pewnym czasie fizyczne ograniczenia własnego ciała zmuszają go do przywrócenia pierwotnego układu mebli. Bohater wprawdzie nie przestaje czuć nudy, lecz przed dalszym poszukiwaniem idealnego porządku powstrzymują go przykre doświadczenia z przeprowadzonych do tej pory rewolucji ("Gdy dokucza mi nuda, wspominam czasy, kiedy byłem rewolucjonistą.").</p>
<p>Omawiane utwory ukazują tragizm ideologii rewolucyjnej. Choć zakłada ona naprawę wadliwego porządku społecznego, w rzeczywistości jednak nie jest w stanie zaoferować poprawnie działającej alternatywy. Zmiany inspirują ludzi, póki są nowe - ten stan niestety nie trwa długo. Po pewnym czasie następuje kolejna rewolucja, równie pochopna (zrodzoną z nudy) i nietrwała jak poprzednie.</p><br>