<head><meta charset="UTF-8"></head>
<a style="color:red; font-size:25px;">Zadanie 1</a><br>
<ul>
<li>Szklane domy montuje się z gotowych części powstałych w fabryce Baryki. Koszt ich produkcji jest bardzo niski, ponieważ huta szklana wykorzystuje odnawialne zasoby przyrody: za pomocą energii wiatrowej topi piasek, którego dzięki przypływom na plaży jest pod dostatkiem. Poszczególne elementy szklanej konstrukcji produkowane są na wymiar: "Z olbrzymiej masy płynnej [Baryka] wyciąga gotowe belki, tafle, kliny, zworniki odlane, a raczej ulane według danego architektonicznego planu." Części wystarczy jedynie przetransportować do klienta i złożyć.</li>
<li>Budowa szklanego domu może trwać od trzech do czterech dni. "Jest to bowiem tylko składanie części dopasowanych w fabryce."</li>
<li>Szklane domy są projektowane przez artystów, dlatego odznaczają się wyjątkowym pięknem i przepychem. Bogactwo ozdób oraz barw zależy nie tylko od wizji artysty, ale też od gustu klienta. Krajobraz również wpływa na kolorystykę szklanych domów: "Są na tle okolic leśnych domy śnieżnie białe, w równinach - różowe, w pagórach - jasnozielone, z odcieniem fioletu, albo koloru nasturcji." Budowle te wyróżnia zatem przemyślana i kunsztowna estetyka.</li>
<li>Koszt produkcji szklanego domu jest bardzo niski, ponieważ nie trzeba opłacać dodatkowych specjalistów (np. murarzy czy stolarzy), bez których pracy nie mógłby powstać zwyczajny budynek. Klient płaci jedynie za materiały, ich transport oraz usługi dwóch lub trzech monterów.</li>
<li>Mieszkańcy szklanych domów nie potrzebują pieca, by się ogrzać. Ciepło w zimie gwarantuje zmagazynowana wewnątrz belek gorąca woda. Temperaturę regulują umocowane pod sufitem szklane wentylatory, które ponadto zapewniają ciągły dostęp do świeżego powietrza. Gorącym latem we wnętrzu belek płynie zimna woda, dzięki czemu w domu jest chłodno mimo upału na zewnątrz. Później także się nie marnuje - używa się jej do czyszczenia i odświeżania wnętrza, po czym uchodzi rurami do podziemnych zbiorników. Proces ten odbywa się bez większego udziału gospodarzy. Ponieważ wszystkie sprzęty wykonano ze szkła, nie gniją ani nie pleśnieją, w domu nie ma też nieprzyjemnych zapachów. Szklane domy są nie tylko tanie, łatwe w budowie, piękne oraz wygodne w użyciu. Ich największą wartością jest pozytywny wpływ na ludzkie zdrowie, zarówno fizyczne, jak i psychiczne: "A zdrowie zupełnie da, zabezpieczy i podtrzyma właśnie dom szklany. Higiena, wygoda, absolutna czystość. Praca, spokój, zadowolenie wewnętrzne, wesołość.</li>
</ul><br><head><meta charset="UTF-8"></head>
<a style="color:red; font-size:25px;">Zadanie 2</a><br>
<p>Dzięki rewolucji technologicznej inżyniera Baryki polska wieś mogłaby korzystać ze wspólnych zbiorników - ogrzewających, chłodzących i pompujących wodę. Aby zrealizować ten cel, niezbędna jest powszechna elektryfikacja kraju. Znacznie zmieniłaby się dieta mieszkańców wsi: nie tylko piliby przegotowaną, a więc zdrowszą wodę, ale też znacznie ograniczyliby spożycie mięsa. Wysoki poziom higieny oraz częściowa rezygnacja z wycieńczającej pracy na roli mogłyby uczynić mieszkańców szklanych osiedli "rasą najzdrowszą na ziemi".</p>
<p>Szklanym wsiom nie groziłyby pożar ani uderzenie pioruna. Rewolucja Baryki miałaby w znacznym stopniu oddziałać na społeczeństwo, uczynić je bardziej zorganizowanym i nadać mu charakter wspólnoty. Ludzie spacerowaliby siecią szklanych chodników, wspólnymi siłami prowadzili działalność gospodarczą: "Obszerne gromadzkie szklane obory i gromadzkie chlewy dają możność rozwinięcia nowych przemysłów mlecznych, kooperatywnej hodowli świń." Zwierzęta żyłyby w higienicznych warunkach, co przyczyniłoby się do zmniejszenia liczby chorób zakaźnych. Nie tylko budynki mieszkalne czy gospodarcze byłyby zbudowane ze szkła - plany Baryki obejmują również szklane kościoły oraz szkoły. Te ostatnie byłyby piękne i doskonale zaopatrzone, oferowałyby uczniom szereg atrakcji, jak np. sala koncertowa, kino czy termy. </p>
<p>Szklana wieś według wizji inżyniera Baryki to raj, w którym żyje się wygodniej, zdrowiej i szczęśliwiej niż gdziekolwiek indziej na świecie: "Domy robotnicze pod Warszawą, które Baryka planuje [...], są wygodniejsze, zdrowsze, czyściejsze, piękniejsze od najwyszukańszych pałaców arystokracji, od will bogaczów amerykańskich, a lepsze od siedlisk królów." </p><br>