<head><meta charset="UTF-8"></head>
<a style="color:red; font-size:25px;">Zadanie 4</a><br>
<p>Przykładowa odpowiedź:</p>
<p>Leśmian wyraźnie polemizuje z arkadyjską wizją zaświatów. Przedstawia je jako niegościnne miejsce, do którego nie sposób dostać się bez odpowiedniego przygotowania ("Rodzina z swej ofiarnej rozpaczy korzysta, / By go obuć na wieczność, bo zbyt jest ciernista")*. Wizycie w zaświatach towarzyszą doznania i emocje charakterystyczne dla doczesności, takie jak cierpienie, niepokój czy frustracja. Podmiot liryczny lekceważy troski życia doczesnego, wszelkie nadzieje pokładając w pośmiertnej egzystencji ("drwię z ziemskiej mitręgi"). Wierzy, iż wówczas zdobędzie szansę na konfrontację z Bogiem i dumne przywdzianie trupięgów jako symbolu swego ziemskiego ubóstwa ("Wszystko jedno! W trupięgach pobiegnę do Boga!"). </p>
<p>Podmiot liryczny czuje się w zaświatach nadzwyczaj swobodnie. Jego zachowanie - wynikające prawdopodobnie z gniewu na Stwórcę - można wręcz uznać za zuchwałe ("I będę się chełpliwie przechadzał w zaświecie"). Poeta nie zważa na konsekwencje swej arogancji. Zależy mu jedynie na konfrontacji z Bogiem i - jeśli zajdzie taka potrzeba - zemście za cierpienie doświadczone za życia ("A jeśli Bóg, cudaczną urażony pychą, / Wzgardzi mną, jak nicością, obutą zbyt licho, / Ja - gniewny, nim się duch mój z prochem utożsami, / Będę tupał na Niego tymi trupięgami!").</p>
<p> </p>
<p>* Przedmiot umożliwiający dostanie się do zaświatów to motyw popularny w wielu mitologiach.</p><br><head><meta charset="UTF-8"></head>
<a style="color:red; font-size:25px;">Zadanie 5</a><br>
<p>Przykładowa odpowiedź:</p>
<p>Elementy humorystyczne w zachowaniu podmiotu lirycznego:</p>
<ul>
<li>przesadne przywiązanie do trupięgów ("Gdy mnie w noc okradziono, drwię z ziemskiej mitręgi, / Bo wiem, że tam - w zaświatach mam swoje trupięgi!"); </li>
<li>dumna, zuchwała przechadzka po zaświatach i próby zaimponowania Bogu własnym ubóstwem ("I będę się chełpliwie przechadzał w zaświecie, / Właśnie tam i z powrotem po obłoków grzbiecie, / I raz jeszcze - i nieraz - do trzeciego razu, / Nie szczędząc oczom Boga moich stóp pokazu!";</li>
<li>infantylny sposób wyrażania negatywnych emocji oraz daremny, teatralny bunt przeciw Bogu ("Ja - gniewny, nim się duch mój z prochem utożsami, / Będę tupał na Niego tymi trupięgami!").</li>
</ul>
<p> </p>
<p>Wprowadzenie do utworu elementów humorystycznych może stanowić próbę oswojenia śmierci oraz pogodzenia się z cierpieniem, na które człowiek nie ma wpływu. Komiczna próba "grożenia" Bogu przez osobę mówiącą zdaje się odzwierciedlać ludzkie pragnienie odzyskania kontroli nad własnym życiem oraz nadzieję na pośmiertną odmianę losu. Za pomocą humoru Leśmian podkreśla - na zasadzie kontrastu - tragizm sytuacji egzystencjalnej człowieka.</p><br><head><meta charset="UTF-8"></head>
<a style="color:red; font-size:25px;">Zadanie 6</a><br>
<p>Przykładowa odpowiedź:</p>
<p>Problemem metafizycznym, który poruszają "Trupięgi" Leśmiana, jest ból jako "integralny składnik ludzkiego istnienia". Człowiek nie przestanie cierpieć nawet po śmierci, dlatego życie wieczne nie przyniesie mu ukojenia. Symbolem trudu ziemskiej egzystencji są w utworze tytułowe trupięgi, z powodu których "groza konania nie może być zapomniana". Ukazane tu zaświaty przywodzą na myśl wspomnianą przez Artura Żywiołka "metafizyczną nicość". Podmiot liryczny nie odnajduje w nich szczęścia, postrzega je jedynie jako okazję do konfrontacji z Bogiem i skargi na doczesne cierpienie.</p><br><head><meta charset="UTF-8"></head>
<a style="color:red; font-size:25px;">Zadanie 7</a><br>
<p>Zadanie indywidualne</p><br><head><meta charset="UTF-8"></head>
<a style="color:red; font-size:25px;">Zadanie Zad. podsumowujące 1</a><br>
<p>Inspiracje romantyczne w twórczości Leśmiana:</p>
<ul>
<li>ludowość i fantastyka ("Ballada dziadowska");</li>
<li>nawiązanie do ballady jako gatunku szczególnie popularnego w epoce romantyzmu ("Ballada dziadowska");</li>
<li>sentymentalny obraz miłości ("***[W malinowym chruśniaku..."]);</li>
<li>natura odzwierciedlająca uczucia bohaterów ("***[W malinowym chruśniaku..."]);</li>
<li>motyw poety-buntownika ("Trupięgi");</li>
<li>mistycyzm, irracjonalizm - pozarozumowe pojmowanie świata ("Trupięgi").</li>
</ul><br><head><meta charset="UTF-8"></head>
<a style="color:red; font-size:25px;">Zadanie Zad. podsumowujące 2</a><br>
<p>Przykładowa odpowiedź:</p>
<p>Jednym z tematów metafizycznych, które Leśmian podejmuje w swej twórczości, jest kwestia obecności cierpienia w ludzkim życiu. Ból, ubóstwo i szeroko pojęta udręka to główne motywy "Trupięgów". Utwór ukazuje tragiczną sytuację egzystencjalną człowieka. Ten godzi się na cierpienie, oczekując, iż po śmierci Bóg wynagrodzi mu wszelkie krzywdy doznane za życia ("Gdy mnie w noc okradziono, drwię z ziemskiej mitręgi, / Bo wiem, że tam - w zaświatach mam swoje trupięgi!"). Symbolem ziemskich udręk są tytułowe trupięgi, czyli specjalne buty, w których zmarli odbywają podróż w zaświaty ("Rodzina z swej ofiarnej rozpaczy korzysta, / By go obuć na wieczność, bo zbyt jest ciernista"). Podmiot liryczny utożsamia się z ubogimi i cierpiącymi. Podobnie jak oni wierzy, że dzięki trupięgom zwróci na siebie uwagę Boga ("Wszystko jedno! W trupięgach pobiegnę do Boga!"). W postawie osoby mówiącej nie brakuje jednak sceptycyzmu. Jeśli zostanie zignorowana, gotowa jest zaryzykować życie wieczne i przeciwstawić się Bogu ("A jeśli Bóg, cudaczną urażony pychą, / Wzgardzi mną, jak nicością, obutą zbyt licho, / Ja - gniewny, nim się duch mój z prochem utożsami, / Będe tupał na Niego tymi trupięgami!"). Cierpienie jest w utworze Leśmiana czynnikiem, który w najwyższym stopniu determinuje życie człowieka, a także uniemożliwia mu zaznanie spokoju po śmierci.</p>
<p>W "Trupięgach" Leśmian daje wyraz swym wątpliwościom względem Boga i jego stosunku do ludzi, który zdaje się wahać między obojętnością a wzgardą. Przedstawiony w utworze Stwórca dystansuje się od ziemskich spraw, o jego względy trzeba wytrwale zabiegać ("Właśnie tam i z powrotem po obłoków grzbiecie, / I raz jeszcze - i nieraz - do trzeciego razu, / Nie szczędząc oczom Boga moich stóp pokazu!"). To oziębły arbiter, sądzący człowieka według ilości cierpienia, którego zaznał za życia. Kreacja samych zaświatów również odbiega od wizerunku arkadii utrwalonego w tradycji chrześcijańskiej. Nieśmiertelność nie przynosi podmiotowi lirycznemu ukojenia, nie jest w stanie wynagrodzić dawnych krzywd. Perspektywę wiecznego szczęścia przesłania potrzeba konfrontacji z Bogiem i zrozumienia sensu ziemskiej udręki. Leśmianowskie zaświaty przypominają wspomnianą przez Artura Żywiołka "metafizyczną nicość".</p><br><head><meta charset="UTF-8"></head>
<a style="color:red; font-size:25px;">Zadanie Zad. podsumowujące 3</a><br>
<p>Tytuły zbiorów wierszy Bolesława Leśmiana:</p>
<ul>
<li>"Sad rozstajny";</li>
<li>"Łąka";</li>
<li>"Napój cienisty";</li>
<li>"Dziejba leśna"; </li>
<li>"Poezje wybrane";</li>
<li>"Poezje zebrane".</li>
</ul>
<p> </p>
<p>Większość powyższych tytułów wskazuje na zainteresowanie poety naturą, zwłaszcza jej sielskim, sentymentalnym obliczem. Inspirację światem przyrody można dostrzec na przykładzie "Ballady dziadowskiej" oraz erotyku "***[W malinowym chruśniaku...]". W pierwszym z utworów Leśmian kreuje naturę zgodnie z tradycją romantyczną - jako nadprzyrodzoną siłę, górującą nad człowiekiem i zdolną wymierzać sprawiedliwość. Przyrodę reprezentują tu rusałka - fantastyczna postać z podań ludowych - oraz drewniana proteza. Sytuacja liryczna rozgrywa się w malowniczej scenerii, w pobliżu strumienia. Natura triumfuje nad zuchwałym człowiekiem, który ośmiela się zakłócać jej spokój i wykorzystywać ją do występnych, haniebnych celów ("Jeno kloc ten chodziwy - owa kula drewniana / [...] Wypłynęła - niczyja, nie należna nikomu, / Wyzwolona z kalectwa, wypłukana ze sromu!").</p>
<p>Drugi ze wspomnianych wierszy wykorzystuje motyw natury w nieco odmienny sposób. W erotyku Leśmiana przyroda stanowi tło dla potajemnej schadzki dwojga zakochanych. Opisany w szczegółach świat natury dostarcza bodźców zmysłowych, które zdają się odzwierciedlać emocje towarzyszące pierwszym pieszczotom bohaterów ("Duszno było od malin, któreś, szepcząc rwała"). Okoliczna fauna i flora współuczestniczą w schadzce, nadają jej intymny nastrój oraz potęgują ekscytację kochanków. Tak rozumiana natura, jawiąca się jako ostoja bezpieczeństwa i szczęścia, budzi silne skojarzenia z sentymentalizmem.</p><br><head><meta charset="UTF-8"></head>
<a style="color:red; font-size:25px;">Zadanie Zad. podsumowujące 4</a><br>
<p>Analizowane wiersze Leśmiana są sylabotoniczne - trzynasto- ("Ballada dziadowska") i czternastozgłoskowe ("***[W malinowym chruśniaku...]", "Trupięgi"). Każdy z nich zawiera średniówkę po siódmej sylabie ("Bąk złośnik huczał basem, | jakby straszył kwiaty") oraz rymy żeńskie w układzie parzystym ("Ballada...", "Trupięgi") lub okalającym ("***[W malinowym...]"). Kunsztowna kompozycja utworów przekłada się na ich rytmikę i swoistą melodyczność. Ta - zdaniem Leśmiana - w symboliczny sposób magazynuje czas, treść niewyrażalną za pomocą słów ("Rytm pozwala gromadzić w wierszu coś, co się rozwija i upływa w słowach i poza słowami, coś, co albo zastępuje istotę czasu, albo jest samym czasem."). Owa "bezsłowna melodia", którą można odtwarzać wielokrotnie w niezmienionej formie ("[...] od początku do końca zaśpiewać z tym przeświadczeniem, że znów tak samo jak dawniej zacznie istnieć i trwać [...].") odzwierciedla proces twórczy, okoliczności i czas powstawania wiersza ("[...] to niepochwytne strumienienie się wyrazów jest odwzorem czasu uciułanego w danym wierszu [...].").</p><br>