<head><meta charset="UTF-8"></head>
<a style="color:red; font-size:25px;">Zadanie 1</a><br>
<p>Bohaterowie przedstawionej sceny rozmawiają o romansie Zenona Ziembiewicza z Justyną Bogutówną. Gnębiony poczuciem winy mężczyzna przyznaje się do zdrady, powiadamia narzeczoną o ciąży kochanki. Zrozpaczona i wzburzona Elżbieta ostatecznie ulega Zenonowi - swoim zachowaniem wpisuje się w boleborzański schemat.</p><br><head><meta charset="UTF-8"></head>
<a style="color:red; font-size:25px;">Zadanie 2</a><br>
<p>a) Zenon odczuwa potrzebę wyznania narzeczonej swego romansu z Justyną, jednocześnie waha się, ostrożnie dobiera słowa. Zwleka z wyjawieniem całej prawdy wprost - jego wypowiedź jest hasłowa i nieprecyzyjna.</p>
<p>b) Spowiedź mężczyzny w pewnym momencie zamienia się w przesłuchanie - Elżbieta przejmuje inicjatywę i wypytuje bohatera o szczegóły. Pytania te stają się dla Zenona nieocenioną pomocą, choć z drugiej strony wywierają na niego presję. Pod jej wpływem mężczyzna kontynuuje rozmowę, której nie byłby w stanie samodzielnie oraz dojrzale poprowadzić.</p>
<p>c) Zenon usprawiedliwia swój czyn współczuciem dla pogrążonej w żałobie Justyny: "Płakała na ulicy. I przy tym było mi jej żal." Zapewnia też, że nie przewidział konsekwencji zaproszenia kobiety do hotelu: "To mogło tak wyglądać, ale - nawet przez myśl mi nie przyszło, że tym się skończy." Mężczyzna twierdzi, iż do zdrady popchnęło go osamotnienie spowodowane nieobecnością Elżbiety: "Byłem taki stęskniony za tobą." Kreuje się na ofiarę nietypowej sytuacji, w której się znalazł: "[...] to nie jest takie pospolite, że tam ona, a tutaj ty."</p>
<p>d) Bohater manipuluje narzeczoną: próbuje wzbudzić w niej wyrzuty sumienia: "Widzisz. Jesteś obca, jest w tobie wrogość." Subtelnie sugeruje, iż winę za zdradę ponosi Elżbieta - z powodu swej nieobecności: "Byłem taki stęskniony za tobą". Posługując się frazesami, Zenon usiłuje wmówić kobiecie, iż okoliczności romansu z Justyną nie są zwyczajne, wobec czego - zamiast pochopnie go oceniać - narzeczona powinna okazać mu zrozumienie. Omawiany fragment wieńczy scena, w której mężczyzna zatrzymuje Elżbietę, wymusza na niej bezczynność zgodną z boleborzańskim schematem. W rezultacie kobieta zaczyna wierzyć w swą bezsilność, rezygnuje z jakichkolwiek prób przeciwstawienia się Zenonowi.</p><br><head><meta charset="UTF-8"></head>
<a style="color:red; font-size:25px;">Zadanie 3</a><br>
<p>Przykładowa odpowiedź (na podstawie fragmentów z podręcznika):</p>
<p>Fragmenty, w których Nałkowska ukazała emocje bohaterów za pomocą gestów i mowy ciała:</p>
<ul>
<li>"Siedzieli teraz na dwóch plecionych fotelach, tuż przy sobie, choć nie tak blisko jak przed chwilą w ogrodzie." - Bohaterom zależy na intymnej, poufnej atmosferze, jednocześnie zdają się zachowywać między sobą pewien dystans.</li>
<li>"Gdy milczał, wyciągnęła do niego rękę, myśląc, że to dzięki niemu jest teraz wewnątrz życia. Zacisnęła lekko palce wokół jego dużej dłoni." - Elżbieta sprawia wrażenie szczęśliwej, okazuje Zenonowi czułość.</li>
<li>"Wtedy poruszył się niespokojnie [...]." - Zenon zdradza oznaki zdenerwowania z powodu rozmowy, którą wkrótce zamierza zainicjować. Ponadto czuje się niekomfortowo wobec czułego zachowania narzeczonej.</li>
<li>"[...] i skuliła się, jakby jej było zimno." - Elżbieta jest niespokojna, obawia się tego, co może zaraz usłyszeć.</li>
<li>"Chciała wyjąć rękę z jego dłoni, ale nie dał jej tego zrobić." - Kobieta jest coraz bardziej przerażona. Zachowanie Zenona świadczy o jego zaborczości i wzburzeniu.</li>
<li>"Gdy Zenon zapalił papierosa, udało jej się niepostrzeżenie cofnąć rękę." - Elżbieta stara się ukryć przez Zenonem swoje zdenerwowanie. Być może boi się narzeczonego.</li>
<li>"Było ulgą, że mogła teraz ręce w ciemności mocno spleść palcami, cicho załamywać." - Kobieta odczuwa silny stres.</li>
<li>"Elżbieta milczała też, siedziała bez ruchu, myśląc." - Narzeczona Zenona jest zatroskana, nie wie, co myśleć o wyznaniach mężczyzny.</li>
<li>"Usiadł u jej nóg [...]. Objął jej nogi, oparł brodę na jej kolanach." - Bohater stawia się w pozycji ofiary, pragnie współczucia oraz bliskości ze strony Elżbiety. Trudno jednoznacznie ocenić, czy zachowanie mężczyzny jest szczere.</li>
<li>"Dotknęła dłonią jego włosów [...]. Ale ręka jej była sztywna i zsunęła się w dół po jego ramieniu." - Elżbieta pragnie wybaczyć narzeczonemu, ale nie potrafi. Jest niezdecydowana, czuje się przytłoczona całą sytuacją.</li>
<li>"Objął ją ciaśniej." - Zenon zdaje się zdesperowany, aby wyjawić kobiecie całą prawdę. Oczekuje zrozumienia z jej strony.</li>
<li>"Nogi jej wyprężyły się, chciała wstać. Gdy ją przytrzymał, nie odepchnęła go jednak." - Elżbieta sprawia wrażenie wzburzonej, lecz pozostaje uległa wobec narzeczonego. Brakuje jej odwagi, by otwarcie się mu przeciwstawić.</li>
<li>"Ogrzewał w dłoniach ręce Elżbiety, bo były zimne." - Zenon stara się okazać wsparcie podenerwowanej kobiecie.</li>
<li>"Wydało mu się, że roześmiała się w ciemności." - Kobieta jest zrozpaczona, bliska histerii.</li>
<li>"Na ten raz Elżbiecie udało się wyrwać z jego powstrzymujących rąk." - Elżbieta nie może dłużej znieść obecności Zenona, jest rozgoryczona i rozczarowana jego postawą.</li>
<li>"Zastąpił jej drogę we drzwiach domu, unieruchomił ją w objęciu. Jego ramiona zwarły się na jej plecach, zaskoczyły na siebie jak szczęki buldoga. W tym żelaznym uchwycie z trudem łapała oddech." - Zenon ucieka się do przemocy, aby zatrzymać przy sobie narzeczoną. Zdaje się przy tym zdesperowany i gotów na wszystko. Być może nadal zależy mu na narzeczonej, choć z drugiej strony motywem jego natarczywego zachowania może być paniczny strach przed porzuceniem.</li>
</ul><br><head><meta charset="UTF-8"></head>
<a style="color:red; font-size:25px;">Zadanie 4</a><br>
<p>Fragment zawierający refleksje bohatera:</p>
<p>"Nie umiał powiedzieć, na czym polega ta różnica. Chyba że każda rzecz najpospolitsza od wewnątrz jest jedyna. Ale już mówiąc, myślał, że wewnętrzny stosunek do tych rzeczy jest złudzeniem perspektywy, że nie orzeka o niczym. Zostaje fakt ordynarny i nagi, schemat niepozostawiający żadnej wątpliwości."</p>
<p>Bohater pragnie wierzyć, że zdrada, której się dopuścił, to zbieg wyjątkowo niefortunnych okoliczności (nieobecności narzeczonej oraz przyzwolenia ze strony pozostającej w pobliżu Justyny), nie jego własna wina. W rzeczywistości Zenon uwiódł i wykorzystał naiwną dziewczynę, zdradzając tym samym swą narzeczoną: "To ostatecznie było istotne, taki był faktyczny stan rzeczy." W postępowaniu mężczyzny nie było nic wyjątkowego - żadnych niecodziennych okoliczności, które mogłyby złagodzić jego poczucie winy.</p><br><head><meta charset="UTF-8"></head>
<a style="color:red; font-size:25px;">Zadanie 5</a><br>
<p>Zadanie indywidualne</p><br><head><meta charset="UTF-8"></head>
<a style="color:red; font-size:25px;">Zadanie 6</a><br>
<p>Myśl Ziembiewicza ma charakter metafizyczny, ponieważ dotyczy istoty bytu. Zakłada, iż rzeczywistość jest jednowymiarowa i w pełni zależna od powierzchownych obserwacji danego zjawiska. Pojęcia pozoru oraz prawdy nie znajdują zastosowania, ponieważ "wszystko jest takie, jak wygląda". Natura czy osobowość człowieka nie wynikają z psychicznych uwarunkowań ani samoświadomości, lecz wyłącznie z powierzchownych spostrzeżeń osób trzecich. Wobec powyższych wniosków wszelkie autorefleksje bohatera okazują się bezcelowe, ponieważ prawda zależy od tego, co o Zenonie sądzi Elżbieta.</p>
<p> </p>
<p>Głos w dyskusji - część indywidualna.</p><br><head><meta charset="UTF-8"></head>
<a style="color:red; font-size:25px;">Zadanie 7</a><br>
<p>Boleborzański schemat to powielany przez kolejne pokolenia Ziembiewiczów model zachowań. Zenon - podobnie jak niegdyś jego ojciec - dopuszcza się zdrady, następnie z powodu wyrzutów sumienia przyznaje się do niej i wreszcie zyskuje wybaczenie ze strony uległej ukochanej ("Przypomniał sobie, że tak samo ojciec wyznawał matce swoje winy. I wtedy to było śmieszne."). Oparty na boleborzańskim schemacie związek dwojga ludzi odbiera im podmiotowość, narzucając im utarte wzorce postępowania w określonych sytuacjach. Ograniczenia te są tak mocno zakorzenione w świadomości bohaterów, iż ci nie potrafią się im przeciwstawić. Elżbieta Biecka, choć cierpi z powodu zdrady narzeczonego, ostatecznie decyduje się mu wybaczyć. Zenon powiela schemat, za pomocą manipulacji wymuszając na narzeczonej określone reakcje oraz umacniając jej przeświadczenie o własnej bezradności. Taki cykl zachowań może się wielokrotnie powtarzać - zawsze będzie przebiegał w dokładnie taki sam sposób.</p><br>