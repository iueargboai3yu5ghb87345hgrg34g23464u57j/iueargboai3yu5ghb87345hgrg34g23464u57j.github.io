<head><meta charset="UTF-8"></head>
<a style="color:red; font-size:25px;">Zadanie 1</a><br>
<p>Rozwiązanie poniżej: </p>
<table border="1" style="border-collapse:collapse;width:571px;height:243px;">
<tbody>
<tr style="height:40px;">
<td style="background-color:#99ccff;text-align:center;">zachowania uczniów</td>
<td style="background-color:#99ccff;text-align:center;">reakcje nauczyciela</td>
</tr>
<tr style="height:84px;">
<td style="width:282px;height:84px;text-align:center;">prośba o możliwość wyjścia do toalety zaraz po rozpoczęciu lekcji;</td>
<td style="width:282px;height:84px;text-align:center;">zakaz wychodzenia z klasy, wpisanie uwag do dziennika, groźba wywołania uczniów do odpowiedzi ustnej;</td>
</tr>
<tr style="height:70px;">
<td style="width:282px;height:70px;text-align:center;">symulowanie chorób w celu usprawiedliwienia nieprzygotowania do lekcji;</td>
<td style="width:282px;height:70px;text-align:center;">nieufność, gniew, uskarżanie się na własny los;</td>
</tr>
<tr style="height:74px;">
<td style="width:282px;height:74px;text-align:center;">próba odwrócenia uwagi nauczyciela za pomocą "zabawnej historii o Żydach i ptaszkach".</td>
<td style="width:282px;height:74px;text-align:center;">prośba o dyscyplinę, strach przed ewentualną wizytacją dyrektora.</td>
</tr>
</tbody>
</table>
<p> </p><br><head><meta charset="UTF-8"></head>
<a style="color:red; font-size:25px;">Zadanie 2</a><br>
<p>Kiedy Bladaczce udaje się wreszcie zaprowadzić w klasie dyscyplinę, rozpoczyna się właściwa lekcja. Nauczyciel sprawdza w programie nauczania temat i cele zajęć, następnie przechodzi - jak sam otwarcie przyznaje - do "recytacji" wykładu. Ten składa się z serii pytań narzucających określony punkt widzenia i wobec tego niedających przestrzeni do polemiki ("A zatem dlaczego Słowacki wzbudza w nas zachwyt i miłość?"). Wkrótce Bladaczka sam udziela na nie odpowiedzi. Formułuje banalny i subiektywny wniosek: "Dlatego, panowie, że Słowacki wielkim poetą był!", który każe powtórzyć z pamięci jednemu z uczniów. Dalsza część wykładu zawiera podobne, pozbawione logiki slogany ("[...] wielki poeta, Juliusz Słowacki, wielki poeta, kochamy Juliusza Słowackiego i zachwycamy się jego poezjami, gdyż był on wielkim poetą."). Wywód Bladaczki cechuje niezwykle uboga argumentacja, całkowicie oparta na emocjach i wynikająca z osobistych preferencji. Kiedy Gałkiewicz sprzeciwia się narzucanej przez nauczyciela opinii, wywiązuje się między nimi zacięta dyskusja. Bladaczka nie dopuszcza jakiegokolwiek sprzeciwu, sugeruje nawet, iż lepiej wie, co podoba się uczniom. W pewnym momencie wychodzi na jaw bezsilność nauczyciela wobec systemu oświaty i podstawy programowej. Profesor obawia się utraty posady z powodu kontrowersyjnych poglądów głoszonych przez Gałkiewicza. Usiłuje wzbudzić jego litość i przekonać do zmiany zdania, pokazując zdjęcia swej rodziny, czym ostatecznie ośmiesza się w oczach czytelnika.</p>
<p>Taka lekcja nie ma nic wspólnego z nauką, przypomina raczej propagandowe przemówienie, mające na celu wpojenie słuchaczom określonych wartości. Wielokrotnie powracający temat "wielkości" Słowackiego powoduje degradację znaczenia tego słowa. Autor zdaje się sugerować w ten sposób umowność wszelkich kanonów, których nie odzwierciedlają rzeczywiste zainteresowania jednostek ("Jak może zachwycać, jeśli nikt nie czyta oprócz nas, którzy jesteśmy w wieku szkolnym, i to tylko dlatego, że nas zmuszają siłą...").</p>
<p> </p>
<p>Refleksje na temat dobrze przeprowadzonej lekcji - część indywidualna.</p><br><head><meta charset="UTF-8"></head>
<a style="color:red; font-size:25px;">Zadanie 3</a><br>
<ul>
<li>Szkoła ukazana przez Gombrowicza tłumi wszelkie przejawy indywidualizmu uczniów. Narzucając im określone wartości czy poglądy, pozbawia ich zdolności do krytycznego myślenia. Proces edukacji w "Ferdydurke" ma na celu stworzenie ludzi przeciętnych, bezrefleksyjnie wyznających odgórnie ustalone prawdy, a przez to szczególnie podatnych na manipulację. Choć buntownicza postawa Gałkiewicza dowodzi istnienia świadomych, gotowych sprzeciwić się władzy jednostek, nawet one ostatecznie poniosą porażkę w walce z systemem.</li>
<li>Ustalony odgórnie kanon literatury przynosi efekt odwrotny do zamierzonego - jeśli lektura jest obowiązkiem, istnieje duże prawdopodobieństwo, iż nie będzie dla uczniów przyjemna. Niektórzy (jak Gałkiewicz) otwarcie wyrażą negatywną opinię o dziele, inni - prawdopodobnie ze strachu przed konsekwencjami - podporządkują się i przyjmą cudzy punkt widzenia.</li>
</ul><br><head><meta charset="UTF-8"></head>
<a style="color:red; font-size:25px;">Zadanie 4</a><br>
<p>Gałkiewicz buntuje się przeciw poglądom nauczyciela, ponieważ nie potrafi wyrzec się własnych przekonań. Wyznanie bohatera świadczy o jego niezwykłej odwadze i uczciwości, a także świadomości bycia manipulowanym. Ośmieleni niezłomną postawą kolegi, pozostali uczniowie potwierdzają swą niechęć do poezji Słowackiego. Nawet profesor Bladaczka zaczyna wątpić w słuszność głoszonych przez siebie tez ("[...] poczuł, że jemu też grozić zaczyna niemożność."), dlatego prosi Pylaszczkiewicza o recytację jednego z poematów wieszcza.</p><br><head><meta charset="UTF-8"></head>
<a style="color:red; font-size:25px;">Zadanie 5</a><br>
<p>Wywód nauczyciela nie odniósł zamierzonego skutku, ponieważ opierał się na ubogiej, pozbawionej logiki argumentacji ("Dlaczego kochamy? Bo był wielkim poetą. Wielkim poetą był!") oraz subiektywnych, niemożliwych do zweryfikowania sądach. Uczniowie szybko dostrzegli niedorzeczność tez, które wykluczały odmienny punkt widzenia, zakładając jednomyślny podziw ludzkości dla dzieł Słowackiego ("Dlaczego płaczemy z poetą, czytając ten cudny, harfowy poemat <em>W Szwajcarii</em>?"). Nie dowiedzieli się o twórczości poety niczego wartościowego, zamiast tego wysłuchali pustych, opartych na emocjach sloganów. Gdyby Bladaczka posłużył się rzetelnymi, obiektywnymi argumentami, uczniowie nie mogliby z nimi polemizować. Ponieważ jednak celem wykładu było narzucenie słuchaczom określonej opinii o twórczości Słowackiego, w rezultacie wywołał ich sprzeciw.</p><br><head><meta charset="UTF-8"></head>
<a style="color:red; font-size:25px;">Zadanie 6</a><br>
<p>Elementy składające się na formę, którą wytworzyła szkoła:</p>
<ul>
<li>niepodlegający modyfikacjom, odgórnie narzucony program nauczania; </li>
<li>niepodważalny autorytet nauczyciela;</li>
<li>surowe traktowanie uczniów, żelazna dyscyplina podczas lekcji;</li>
<li>mechanizmy samoobronne uczniów - wymówki, dygresje, symulowanie chorób;</li>
<li>obawa przed wizytacją dyrektora;</li>
<li>lekcja w formie recytowanego wykładu;</li>
<li>uczeń jako bierny słuchacz;</li>
<li>podział uczniów na buntujących się i w pełni uległych;</li>
<li>zmuszanie uczniów do bezrefleksyjnego powtarzania za nauczycielem formuł i definicji;</li>
<li>narzucanie uczniom określonych, powszechnie akceptowanych postaw oraz wartości;</li>
<li>brak możliwości wszczęcia dyskusji czy wyrażenia własnej opinii;</li>
<li>błahe, odtwórcze lekcje oparte na sloganach, zniechęcające uczniów do samodzielnego, twórczego myślenia.</li>
</ul><br><head><meta charset="UTF-8"></head>
<a style="color:red; font-size:25px;">Zadanie 7</a><br>
<p>Ukazany przez Gombrowicza obraz szkoły ma charakter satyryczny, ponieważ podkreśla i hiperbolizuje liczne wady systemu edukacji, którego nadrzędnym celem jest "hodowla" uległych, niepotrafiących samodzielnie myśleć obywateli. Aby ujawnić szkodliwe mechanizmy rządzące oświatą, autor wykorzystuje parodię, hiperbolę, karykaturę oraz groteskę.</p>
<p>Wykorzystane przez Gombrowicza satyryczne zabiegi:</p>
<ul>
<li>ukazanie absurdalności rozmowy pomiędzy Pimką a dyrektorem ("Tsss, tsss, tsss [...] pewnie, pupa, ale ciszej, nie trzeba o tym zbyt głośno."), określenie nauczycieli mianem "ciał pedagogicznych" czy "prawdziwie niemiłych pedagogów";</li>
<li>wyolbrzymienie i ośmieszenie sylwetki sfrustrowanego, niezadowolonego z życia Bladaczki ("Dlaczego, pytam, mnie nie wolno mieć konwulsji, tylko muszę siedzieć tu dzień w dzień oprócz niedziel?");</li>
<li>opis stereotypowych i naiwnych zachowań uczniów - wymówek, symulowania chorób, prób odwrócenia uwagi nauczyciela;</li>
<li>ukazanie lekcji o Słowackim jako wyuczonego na pamięć wykładu;</li>
<li>sparodiowanie nauki poprzez zdemaskowanie ubogiej, pozbawionej logiki argumentacji nauczyciela, której jedynym celem jest indoktrynacja uczniów ("Wielka poezja, będąc wielką poezją, nie może nie zachwycać nas, a więc zachwyca.");</li>
<li>kreacja sztucznej współzależności między nauczycielem a uczniem, polegającej na powtarzaniu określonych w programie nauczania sloganów ("Dlatego, że wielkim poetą był!");</li>
<li>zwrócenie uwagi na nieskuteczność procesu edukacji, opierającego się na bezrefleksyjnym notowaniu wyjętych z kontekstu, komicznie brzmiących słów ("[...] Sło-wac-ki, wac-ki, wac-ki, Wa-cek, Wa-cek-Sło-wac-ki-i-musz-ka-pchła.");</li>
<li>przedstawienie niedorzecznej postawy nauczyciela, który twierdzi, iż lepiej wie, co podoba się uczniowi ("Jak to nie zachwyca Gałkiewicza, jeśli tysiąc razy tłumaczyłem Gałkiewiczowi, że go zachwyca.");</li>
<li>zdemaskowanie umowności kanonu literatury, będącego wytworem systemu oświaty ("Jak może zachwycać, jeśli nikt nie czyta oprócz nas, którzy jesteśmy w wieku szkolnym, i to tylko dlatego, że nas zmuszają siłą.");</li>
<li>ukazanie absurdów związanych z systemem oceniania - nauczyciel stawia uczniowi negatywną ocenę za odmienną opinię o twórczości Słowackiego;</li>
<li>ośmieszenie Bladaczki, który emocjonalnie szantażuje uczniów ("Niech Gałkiewicz przynajmniej nad dzieckiem się ulituje!");</li>
<li>ujawnienie bezsilności nauczyciela wobec systemu edukacji ("Nieszczęsny Bladaczka poczuł, że jemu także grozić zaczyna niemożność.").</li>
</ul><br><head><meta charset="UTF-8"></head>
<a style="color:red; font-size:25px;">Zadanie 8</a><br>
<p>Zadanie indywidualne</p><br><head><meta charset="UTF-8"></head>
<a style="color:red; font-size:25px;">Zadanie 9</a><br>
<p>Szkoła opisana w "Ferdydurke" tłumi wszelkie przejawy twórczego myślenia uczniów. Czyni z nich biernych odbiorców kultury, niepotrafiących wyrazić własnej opinii na żaden temat i bezkrytycznie wyznających odgórnie narzucane wartości. Takie działania systemu oświaty prowadzą do degradacji wspomnianej kultury, gdyż wartość poszczególnych dzieł nie wynika z obiektywnych kryteriów, lecz ma umowny charakter. Zadaniem absolwentów Gombrowiczowskiej szkoły będzie bezrefleksyjne podtrzymanie przestarzałych tradycji.</p><br>