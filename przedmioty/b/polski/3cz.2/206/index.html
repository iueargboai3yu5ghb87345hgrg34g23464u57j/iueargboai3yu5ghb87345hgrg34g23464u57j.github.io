<head><meta charset="UTF-8"></head>
<a style="color:red; font-size:25px;">Zadanie 1</a><br>
<p>Scurvy określa swe położenie jako tragiczne, ponieważ wysoka pozycja społeczna zmusza go do obłudy i oportunizmu ("[...] ja kłamię z całą świadomością [...]"). Bohater wprost przyznaje, iż obowiązki prokuratora wykonuje nie z pragnienia zaprowadzenia sprawiedliwości, lecz dla korzyści materialnych ("[...] wieszam bez przekonania, aby żreć te wąparsje, te mątwy tak smaczne diabelnie [...]"). Scurvy nie ma żadnych ambicji ani marzeń, czuje się bezwartościowy i nieszczęśliwy ([...] nie ma we mnie dosłownie nic - wyjedzona skorupka od nigdy niebyłego raka."). Nie ma w życiu żadnego celu - poza nieustanną troską o wysoki status materialny, do którego przywykł tak bardzo ("[...] muszę jeść to, co muszę i co mnie nauczono; że muszę się porządnie umyć, zmanikiurować, spać miękko i nie śmierdzieć jak wy [...]"), iż dla jego utrzymania gotów jest zaprzedać własną uczciwość. Ideologiczna rola arystokratów jest pozorna, ma jedynie zatuszować ich konsumpcjonizm i próżniactwo ("[...] otóż 98% tej całej naszej bandy robi to samo bez przekonania, tylko dla utrzymania resztek ginącej klasy [...] - zwykłych żuiserów pod maską jakichś idei, mniej lub więcej kłamliwych."). </p><br><head><meta charset="UTF-8"></head>
<a style="color:red; font-size:25px;">Zadanie 2</a><br>
<p>Scurvy odczuwa pustkę "wewnętrzną" z powodu braku idei, której mógłby się poświęcić. Swe życiowe wybory całkowicie podporządkowuje pragnieniu zaspokojenia potrzeb materialnych. Bohater otwarcie przyznaje się do obłudy - odpowiedzialną pracę prokuratora wykonuje "bez przekonania", nie wierząc w jej słuszność czy społeczną przydatność. Scurvy to oportunista, który dla życia w luksusie zrobi wszystko. Jednocześnie czuje się bezsilną ofiarą cudzych decyzji ("Właśnie dlatego, że muszę jeść to, co muszę i co mnie nauczono [...]"), niezdolną do zmiany swej sytuacji ("muszę kłamać").</p>
<p>Sajetan drwi z egzystencjalnych rozterek Scurvy'ego, ironicznie nazywając je "naprawdę istotnymi problemami rządzących nami ludzi". Niezadowolenie Szewców z życia ma o wiele bardziej prozaiczny charakter. Majster wymienia szereg uciążliwych aspektów codziennego życia, z którymi boryka się klasa robotnicza: brud, choroby, chłód zimą czy smród latem. Wszystkie te problemy dodatkowo wzmagają frustrację spowodowaną niesprawiedliwością społeczną ([...] w lecie dusimy się od upału w smrodzie nieomal transcendentalnym i stałym wszechstronnym rozdrażnieniu wszystkich zmysłów, dochodzącym do szału, w nienawiści, zawiści i zazdrości [...]"). Mimo oczywistych różnic w pojmowaniu nieszczęścia przez bogatych oraz biednych Szewcy - podobnie jak Scurvy - kwestionują pożyteczność swej pracy. Życie nie daje im satysfakcji, sprawia wrażenie bezcelowego i nudnego. Bohaterów łączy również przeświadczenie o własnej bezsilności ("Nie wierzę już w żadną rewolucję", "muszę kłamać") oraz wzajemna niechęć: Scurvy brzydzi się proletariatem, z kolei Szewcy gardzą "brzuchaczami zacyygarzonymi", których obarczają winą za swą niedolę.</p><br><head><meta charset="UTF-8"></head>
<a style="color:red; font-size:25px;">Zadanie 3</a><br>
<p>Przykładowa odpowiedź (na podstawie fragmentów z podręcznika):</p>
<p>Scurvy uzasadnia swe miejsce w hierarchii społecznej wpływem środowiska i innych osób, zapewne rodziców ("[...] muszę jeść to, co muszę i co mnie nauczono [...]"). Czuje się niejako ofiarą własnego wychowania - gdyby nie przyzwyczajono go do luksusu, nie musiałby w dorosłym życiu tak bezwzględnie zabiegać o podtrzymanie wysokiego statusu materialnego. Na przynależność prokuratora do arystokracji wpływa również głęboko zakorzeniony wstręt do proletariatu ("[...] muszę się porządnie umyć, zmanikiurować, spać miękko i nie śmierdzieć jak wy [...]"), a także lęk przed degradacją społeczną ("[...] otóż  98% tej całej naszej bandy robi to samo bez przekonania, tylko dla utrzymania resztek ginącej klasy [...]").</p><br><head><meta charset="UTF-8"></head>
<a style="color:red; font-size:25px;">Zadanie 4</a><br>
<p>Z rozmowy bohaterów wynika, iż przedstawiciele elit to przyzwyczajeni do wygód konsumpcjoniści ("Chcesz wiedzieć, [...] czemu nie mogę ustąpić? - Właśnie dlatego, że jeść muszę to, co muszę i co mnie nauczono [...]"), wykorzystujący swą uprzywilejowaną pozycję społeczną dla pozyskania korzyści materialnych. Są obłudni i wyrachowani - stwarzają pozory szlachetnych oraz całkowicie oddanych społeczeństwu, w rzeczywistości jednak dbają wyłącznie o własne interesy ("[...] ja wieszam bez przekonania, aby żreć te wąparsje, te mątwy tak smaczne diabelnie [...]"). Arystokracja uważa się za lepszą od proletariatu, którym skrycie pogardza. Jednocześnie jej życie zdaje się pozbawione wartości, puste ("[...] nie ma we mnie dosłownie nic - wyjedzona skorupka od nigdy niebyłego raka."). Przedstawiciele elit czują się zmuszeni do nieustannego kłamania ("muszę kłamać"), gdyż nie dostrzegają innej możliwości, dzięki której mogliby utrzymać wysoki status społeczny ("[...] otóż 98% tej całej naszej bandy robi to samo bez przekonania, tylko dla utrzymania resztek ginącej klasy [...]"). W konsekwencji nie potrafią czerpać prawdziwej radości z życia, a nawet podają w wątpliwość własne człowieczeństwo ("Ludzie teraz to tylko wy - każdy to wie.").</p><br><head><meta charset="UTF-8"></head>
<a style="color:red; font-size:25px;">Zadanie 5</a><br>
<p>Słowa prokuratora sugerują, iż władza i pieniądze deprawują ludzi, powodują ich zezwierzęcenie. Dopóki przedstawiciele najniższych warstw społecznych (m.in. Szewcy) nie zakosztują życia w luksusie, zachowają człowieczeństwo oraz godność. Po przekroczeniu granicy ubóstwa ("przejściu linijki") podzielą los pogardzanych przez siebie arystokratów.</p><br><head><meta charset="UTF-8"></head>
<a style="color:red; font-size:25px;">Zadanie 6</a><br>
<p>Sajetan wyraża zdecydowany sprzeciw wobec poglądu Scurvy'ego, jakoby proletariat mógł zająć miejsce arystokracji i stać się taki sam jak ona. Majster głęboko wierzy w możliwość stworzenia doskonałego społeczeństwa, znacznie przewyższającego dokonania komunizmu. Nowa ludzkość już nigdy nie będzie potrzebowała nowych przemian czy idei ("Ale my stworzymy od razu taką ludzkość, jaką będzie aż po zgaśnięcie słońca, aż po zagwazdrany koniec naszych gadów na zamarzłej ziemiczce naszej kochanej i świętej.").</p><br>