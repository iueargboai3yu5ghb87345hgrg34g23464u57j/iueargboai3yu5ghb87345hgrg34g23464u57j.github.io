<head><meta charset="UTF-8"></head>
<a style="color:red; font-size:25px;">Zadanie 1</a><br>
<p>Narratorem opowiadania jest dorosła Żydówka - wspominająca czasy Holocaustu, kiedy była jedenastoletnią dziewczynką ("Miałam wtedy jedenaście lat i od tej chwili nie czuję się już jak w domu."). Kobieta opisuje dramatyczną przeprawę z getta na stronę aryjską oraz moment rozstania z rodzicami. Narracja dojrzałej bohaterki wiernie oddaje sposób myślenia dziecka, które naiwnie wierzy, iż ponownie ujrzy swą rodzinę ("Żułam suchą piętkę i dziwiłam się, że ona tak płacze, przecież zobaczymy się wieczorem. Tak mi przyrzekli.").</p><br><head><meta charset="UTF-8"></head>
<a style="color:red; font-size:25px;">Zadanie 2</a><br>
<p>Wymienione przez bohaterkę szczegóły garderoby symbolizują poczucie bezpieczeństwa oraz nadzieję. Moment upuszczenia przez dziewczynkę płaszcza zbiega się z chwilą rozstania z rodzicami ("Dzieciństwo, berecik, szalik, moja śliczna mama i mój ukochany łysy tatuś, wszystko to pozostało na zawsze po tamtej stronie."). We wspomnieniach Żydówki owo zdarzenie oznaczać będzie ostateczną utratę beztroskiego dzieciństwa, spędzonego w gronie kochających osób ("Miałam wtedy jedenaście lat i od tej chwili nie czuję się już jak w domu.").</p><br><head><meta charset="UTF-8"></head>
<a style="color:red; font-size:25px;">Zadanie 3</a><br>
<p>a) Rodzice starają się ukryć przed swym dzieckiem tragiczny los, jaki czeka ich rodzinę. Podczas gdy ojciec z trudem tłumi negatywne uczucia ("[...] głos drżał mu jakoś dziwnie w krtani."), matka płacze na oczach córki ("[...] całowała mnie i strasznie płakała."). Mimo to oboje starają się stworzyć pozory normalności - próbują żartować ("Ale nikt już nie śmiał się z jego żartów."), okazują dziecku czułość ("Mama dała mi skórkę od chleba, całowała mnie [...].") oraz roztaczają przed nim wizję szczęśliwej, bezpiecznej przyszłości ("Żułam suchą piętkę i dziwiłam się, że ona tak płacze, przecież zobaczymy się wieczorem. Tak mi przyrzekli."). Postawa rodziców dowodzi, iż za wszelką cenę pragną oni zminimalizować wpływ wojennej grozy na psychikę ich córki, być może uchronić ją od traumy. Prawdopodobnie wierzą również, że obietnica ponownego spotkania ukoi ból po rozstaniu.</p>
<p> </p>
<p>b) Okolica, w której przemieszcza się bohaterka, budzi grozę, sprawia wrażenie opustoszałej i doprowadzonej do ruiny ("Ulica Przemysłowa stała wymarła, sparaliżowana napięciem i trwogą. Jak puste oczodoły patrzyły na na okna z wybitymi szybami."). Przestrzeń graniczna między gettem a stronę aryjską jest szczególnie niebezpieczna - stacjonuje tu samotny strzelec, który otwiera ogień do intruzów ("U wylotu ulicy [...] stał Ukrainiec i strzelał w okna, gdy zamajaczył jakiś cień.").</p>
<p> </p>
<p>c) Bohaterka ma świadomość powagi sytuacji, w której się znalazła, dlatego nie bawi jej dowcip opowiedziany przez ojca ("Ale nikt już nie śmiał się z jego żartów. Świat stał w płomieniach, a my byliśmy na samym jego dnie."). Mimo to wierzy, że jej rodzina ocaleje i zdobędzie szansę na szczęśliwe życie z dala od grozy wojny. Z tego powodu dziewczynka wydaje się zdziwiona przygnębieniem rodziców, którzy obiecali wrócić po nią jeszcze tego samego dnia ("Żułam suchą piętkę i dziwiłam się, że ona tak płacze, przecież zobaczymy się wieczorem. Tak mi przyrzekli.").</p>
<p>Kiedy w pobliżu rozlegają się strzały, bohaterka wydaje się przerażona ("Zamarliśmy na sekundę w bezruchu, a potem pchnięci śmiertelnym strachem, pełzaliśmy dalej."). Strach o własne życie, jaki wówczas czuła, będzie powracał w jej dorosłym życiu w postaci traumatycznych wspomnień ("Ostatnio budzą mnie często nocą te strzały."). Gdy uchodźcy docierają do zamkniętej bramy szpitalnej, wzbierają w nich rozpacz oraz determinacja, by dostać się do środka ("Spłaszczeni na drewnianej bramie szpitala, waliliśmy w nią rozpaczliwie pięściami."). Chwili ostatecznego rozstania z ojcem towarzyszy dezorientacja bohaterki oraz żal, że nie zdążyła się z nim należycie pożegnać ("Byłam zupełnie oszołomiona. Nie zdążyłam się z nim pożegnać.").</p>
<p> </p>
<p>d) Po ominięciu posterunku snajpera bohaterowie dotarli do bramy szpitala. Tę po chwili otworzył żydowski policjant, który - kiedy ojciec bohaterki wręczył mu łapówkę - zaprowadził ich w bezpieczne miejsce ("Mój ojciec podał mu zwitek zielonych banknotów. Potem wszystko poszło już bardzo szybko."). W jednej ze ścian owego pomieszczenia ukryto przejście do sąsiedniego budynku - to przez nie dziewczynka wydostała się z getta. Cała ewakuacja została zapewne zaplanowana przez jej rodziców, który kupili lojalność odpowiednich organów i poprosili o pomoc zaufanych ludzi ("Z drugiej strony chwycił mnie i postawił na nogi obcy mężczyzna.").</p><br><head><meta charset="UTF-8"></head>
<a style="color:red; font-size:25px;">Zadanie 4</a><br>
<p>Ostatnie zdanie opowiadania sugeruje, iż rozstanie z rodzicami okazało się przełomowym momentem w życiu bohaterki. W wyniku traumatycznych doświadczeń towarzyszących ucieczce z getta na zawsze utraciła poczucie bezpieczeństwa - nawet jako dorosła kobieta nie potrafi odnaleźć swego miejsca w świecie.</p><br>