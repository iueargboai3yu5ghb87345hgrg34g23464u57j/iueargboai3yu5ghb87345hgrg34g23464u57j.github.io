<head><meta charset="UTF-8"></head>
<a style="color:red; font-size:25px;">Zadanie 1</a><br>
<p>Elementy składające się na formę belfra:</p>
<ul>
<li>okulary; </li>
<li>niepozorny, nieatrakcyjny wygląd ("drobny, mały, chuderlawy, łysy", "z paznokciami wydatnymi i żółtymi");</li>
<li>tradycyjny, stereotypowy ubiór ("w spodniach sztuczkowych, w żakiecie, [...] w bucikach giemzowych, żółtych");</li>
<li>infantylny język, świadczący o lekceważącym stosunku do rozmówcy ("Cip, cip, cip, autor!", "No, Józiu, chodź, pójdziemy do szkoły");</li>
<li>protekcjonalny sposób prowadzenia rozmowy, przypominający odpytywanie ucznia, naprowadzanie go na właściwą odpowiedź ("Jak się mówi: <em>wykonywa</em>, czy też <em>wykonuje</em>?", "[...] Pimko zapytał, co wiem o przysłówkach, kazał przedeklinować [...], przekoniugować [...]");</li>
<li>pewność siebie, opanowanie.</li>
</ul><br><head><meta charset="UTF-8"></head>
<a style="color:red; font-size:25px;">Zadanie 2</a><br>
<p>Przykładowa odpowiedź:</p>
<p>Z rozmowy pomiędzy bohaterami można wywnioskować pewne różnice w ich światopoglądzie. Pimko - jako reprezentant tradycyjnego modelu edukacji - zdaje się zwolennikiem dawnych form (twórców, myślicieli, wiedzy naukowej), uznanych w pewnym momencie dziejowym za kanoniczne. Z kolei Józio wierzy w wolność i indywidualność jednostki; chciałby odnaleźć własny styl życia, niezależny od cudzych wpływów. Różnicę w poglądach bohaterów oddaje ukazana w omawianym fragmencie symboliczna opozycja między "duchem króla Władysława" a "swoim".</p>
<p> </p><br><head><meta charset="UTF-8"></head>
<a style="color:red; font-size:25px;">Zadanie 3</a><br>
<p>Aby wtrącić Józia w niedojrzałość, Pimko:</p>
<ul>
<li>reprezentuje formę stereotypowego belfra ("Na widok tej Formy, tak przeraźliwie zdawkowej i doszczętnie zbanalizowanej, rzuciłem się na moje teksty [...]"); </li>
<li>posługuje się infantylnym, pełnym zdrobnień językiem, którym często mówi się do dzieci ("Zasmarkany nosek...", "Człowieczek, maluś, maluś", "Józio, Józio, Juziónio, Józieczek");</li>
<li>manifestuje swój autorytet, oceniając twórczość bohatera;</li>
<li>odpytuje Józia z różnych dziedzin szkolnych;</li>
<li>wystawia bohaterowi negatywną ocenę;</li>
<li>używa spieszczonej formy imienia rozmówcy ("Józio");</li>
<li>zabiera Józia do szkoły.</li>
</ul>
<p> </p>
<p>W wyniku powyższych działań Józio dziecinnieje:</p>
<ul>
<li>wstydzi się własnej twórczości, obawiając się, iż Pimko niepochlebnie ją oceni;</li>
<li>odczuwa absurdalny, nieuzasadniony strach przed belfrem ("Na Boga, tylko nie belfer!");</li>
<li>traci pewność siebie w konfrontacji z niepodważalnym autorytetem Pimki;</li>
<li>instynktownie powiela uczniowskie odruchy - sprawdza czystość paznokci, rozgląda się za ściągą, odwraca się ("jakbym oczekiwał, że ktoś mi podpowie"), ma ochotę rzucić w Pimkę papierową kulką;</li>
<li>patrzy na belfra "spode łba";</li>
<li>z powodu onieśmielenia odzywa się piskliwym głosem z okresu mutacji;</li>
<li>nie potrafi przeciwstawić się Pimce, kiedy ten postanawia zabrać go do szkoły.</li>
</ul><br><head><meta charset="UTF-8"></head>
<a style="color:red; font-size:25px;">Zadanie 4</a><br>
<p>a) Elementy groteski w omawianym fragmencie "Ferdydurke":</p>
<ul>
<li>paniczny strach dorosłego mężczyzny przed belfrem - "Uczyniłem kurczowy wysiłek, by powstać, lecz w właśnie w tym momencie spojrzał na mnie spod binokli pobłażliwie i nagle - zmalałem [...]", połączenie komizmu sytuacji z przerażeniem narratora;</li>
<li>infantylne sformułowania adresowane do trzydziestolatka - "Cip, cip, kurka...", kontrast pomiędzy poważnym stanowiskiem profesora a językiem, jakim się posługuje;</li>
<li>naruszenie zasad frazeologii polegające na zamiennym używaniu słów "kurka" i "autor" w kontekście nawoływania zwierzęcia;</li>
<li>podniosłe słownictwo użyte do opisu prozaicznej czynności - "[...] siedzenie miał ostateczne, absolutne.";</li>
<li>słowo "pupa" symbolizujące niedojrzałość, zdziecinnienie;</li>
<li>neologizm "zbelfrzony";</li>
<li>parodia filozoficznych rozważań - "On siedział z sensem (bo czytał), a ja bez sensu siedziałem.";</li>
<li>traktowanie głównego bohatera jak ucznia, sprawdzanie jego wiedzy szkolnej, zadawanie niepowiązanych ze sobą, absurdalnych pytań;</li>
<li>uczniowskie odruchy Józia i łatwość, z jaką dał się zdominować przez Pimkę;</li>
<li>wystawienie bohaterowi szkolnej oceny;</li>
<li>zmuszenie trzydziestolatka do powrotu do szkoły;</li>
<li>bezsilność mężczyzny, nieumiejętność przeciwstawienia się absurdalnej decyzji belfra;</li>
<li>bełkotliwy, pozbawiony związków składniowych monolog Pimki - "Człowieczek, maluś, maluś, e, e, e, cip, cip, cipuchna, Józio, Józio, Józiunio, Józieczek, male male, cip, cip, pupcia, pcia...".</li>
</ul>
<p> </p>
<p>b) Deformująca rzeczywistość groteska służy w utworze podkreśleniu roli instytucji i autorytetów w kształtowaniu ludzkiej tożsamości. Autor stawia trzydziestoletniego bohatera w absurdalnej sytuacji, aby zwrócić uwagę czytelnika na szkodliwość pewnych procesów społecznych (ograniczania swobody jednostki, narzucania jej cudzej woli), które w odniesieniu do dzieci zwykle nie budzą zastrzeżeń, wydają się naturalne oraz pożyteczne. Dzięki grotesce utwór zdaje się również wskazywać na uniwersalność zakorzenionych w ludzkiej psychice - bez względu na wiek - lęków i mechanizmów obronnych.</p><br>