<head><meta charset="UTF-8"></head>
<a style="color:red; font-size:25px;">Zadanie 1</a><br>
<p>Na początku rewolucji Cezary Baryka zdawał się całkowicie oczarowany nową, buntowniczą ideą. Choć niezupełnie ją rozumiał, wywarła na niego wielki wpływ. Rewolucja odzwierciedlała w pewien sposób charakter młodego bohatera - niejednokrotnie stawał się on inicjatorem aktów buntu. Jednym z pierwszych przejawów ślepej fascynacji modnym wówczas pojęciem rewolucji było rzucenie szkoły.</p>
<p>Cezary Baryka aktywnie uczestniczył w zgromadzeniach, podczas których rewolucjoniści dokonywali symbolicznych egzekucji na znienawidzonej elicie ("burżujach"). W jej szeregi zaliczyli między innymi Józefa Piłsudskiego, o którym bohater nic nie wówczas nie wiedział. Nieznajomość historii czy polityki nie przeszkadzała mu jednak w żarliwym wykrzykiwaniu rewolucyjnych sloganów - te sprawiały wrażenie "jakby wyjętych z jego wnętrza". Po powrocie do domu Cezary relacjonował matce owe spotkania, opowiadał o nich z pasją i przejęciem. Kobieta nie podzielała jednak entuzjazmu bohatera, na co ten często reagował agresją, tak iż później żałował wypowiedzianych w gniewie słów. Bohater z własnej woli bywał również świadkiem bestialstw dokonywanych przez rewolucjonistów, przypatrywał się torturom i samosądom. </p>
<p>Za przełomowy moment w życiu młodego Baryki można uznać sytuację, w której bohater zdecydował się oddać władzy skarb rodzinny - jak mu się wydawało - w imię szlachetnej idei. Prędko jednak decyzja Cezarego okazała się pochopna i nieprzemyślana. Bezrefleksyjne pozbycie się oszczędności ojca stało się przyczyną wielu wyrzeczeń. Rodzinie coraz częściej brakowało jedzenia, a w pewnym momencie nawet miejsca do życia, gdyż mieszkanie zarekwirowano. Życie w ubóstwie "podziałało jednak na niego [Cezarego] w pewnej mierze otrzeźwiająco". Bohater zaczął poświęcać matce coraz więcej uwagi. Miał wyrzuty sumienia z powodu sposobu, w jaki ją traktował, lecz duma nie pozwalała mu otwarcie przyznać się do winy.</p><br><head><meta charset="UTF-8"></head>
<a style="color:red; font-size:25px;">Zadanie 2</a><br>
<p>Jadwiga Barykowa od początku próbowała wyperswadować synowi jego fascynację nowym ruchem społecznym. Nie potępiała idei rewolucji i ustroju komunistycznego jako takich. Krytykowała jednak metody, jakimi posługują się rewolucjoniści. Zdaniem kobiety dążenie do równości i braterstwa powinno brać się ze wspólnej pracy dla dobra ogółu, nie - przemocy. Aby "zaczynać wszystko sprawiedliwie, z Boga i ze siebie", ludzie musieliby zagospodarować puste ziemie w celu wytworzenia nowych dóbr. Przejmowanie siłą majątku tych, którzy nie chcą się dzielić z uboższymi, matka Cezarego nazywa "pospolitą grabieżą". Opowieści syna o brutalnych torturach i egzekucjach dokonywanych przez komunistów wysłuchuje z przerażeniem.</p><br><head><meta charset="UTF-8"></head>
<a style="color:red; font-size:25px;">Zadanie 3</a><br>
<p>Wybuch rewolucji znacząco wpłynął na nastrój panujący w domu Baryków. Matka i syn mieli odmienne poglądy na obecne wydarzenia, co stawało się powodem kłótni. Zafascynowany myślą komunistyczną Cezary opowiadał matce brutalne historie o nowych poczynaniach rewolucjonistów. Na brak aprobaty z jej strony odpowiadał agresją, z trudem powstrzymywał się przed uderzeniem jej. Jadwiga Barykowa była bezsilna wobec uporu syna. Nie potrafiła przeciwstawić się jego woli - zwłaszcza wtedy, gdy z dumą oznajmił, iż "niezwłocznie wskaże miejsce skarbu rodzinnego w piwnicy". Oddanie w ręce władzy majątku ojca oraz pogarszająca się sytuacja ekonomiczna w Baku doprowadziły rodzinę na skraj ubóstwa. Skromne, pełne wyrzeczeń życie w pewnym stopniu odmieniło Cezarego. Nie zrezygnował wprawdzie ze swych przekonań, zaczął jednak dostrzegać uczucia własnej matki - starzejącej się i schorowanej. Gnębiły go wyrzuty sumienia z powodu braku szacunku, jaki jej okazał, jednak duma nie pozwoliła mu przyznać się do winy. Mimo to bohater zbliżył się do matki, pielęgnował ją, wyręczał w domowych obowiązkach. Ta wkrótce zmarła.</p><br><head><meta charset="UTF-8"></head>
<a style="color:red; font-size:25px;">Zadanie 4</a><br>
<ul>
<li>Cezary był głową rodziny. Chociaż nie zajmował się domem, podejmował wszelkie związane z nim decyzje: "Wiedzieli wszyscy, iż [...] rządzi piękny Cezarek." Matka wypełniała wolę syna, nie będąc w stanie się mu sprzeciwić.</li>
<li>Na poglądy matki bohater reagował agresją: "Nie szczędził jej uwag w słowie i odpowiednich epitetów." Nie posunął się do przemocy fizycznej, choć momentami z trudem nad sobą panował: "świerzbiła go ręka, żeby ją za takie antyrewolucyjne bzdury zdzielić potężnie [...]."</li>
<li>Jadwigę Barykową bardzo martwiła fascynacja Cezarego komunizmem. Choć próbowała wpłynąć na syna, ostatecznie nie potrafiła się mu przeciwstawić, była bezsilna. Bała się go: "[...] cofała się przed nim, wlepiała weń przerażone oczy i mamrotała swoje modlitwy". Jadwiga bardzo kochała syna. Czuła się szczęśliwa, kiedy Cezary zajmował się nią, czuwał nad jej łóżkiem: "Zdarzało się, iż zasypiała, słodko uśmiechnięta, z radosnym w sercu weselem od jego łaskawych słów i nieznacznych pogłaskań."</li>
<li>Na zmianę zachowanie Cezarego w stosunku do matki wpłynęła trudna sytuacja materialna, w której znalazła się rodzina. Bohater zaczął dostrzegać troski i potrzeby matki. Poczuł wstyd z powodu sposobu, w jaki ją traktował. Zrozumiał, że robiła, co w jej mocy, aby zapewnić mu godny byt, choć czuła się coraz słabsza: "[...] pielęgnowała [go], zdrowego byczka, który się wysypiał, obżerał, wypoczywał i trawił wobec niej, goniącej ostatkiem tchu i wyczerpanymi nerwami." Dostrzeżenie przez bohatera poświęcenia matki wywołało w nim wyrzuty sumienia. Cezary zmienił się. Zaczął wyręczać kobietę w obowiązkach domowych, choć robił to stopniowo - "[...] z jakiegoś szczególnego wstydu czy z jakiejś pychy." Opiekował się matką, uspokajał ją i tulił, gdy nie mogła zasnąć.</li>
</ul><br><head><meta charset="UTF-8"></head>
<a style="color:red; font-size:25px;">Zadanie 5</a><br>
<p>Przykładowa odpowiedź:</p>
<p>Młodemu Baryce można przypisać następujące cechy: </p>
<ul>
<li>uparty;</li>
<li>dumny;</li>
<li>impulsywny;</li>
<li>beztroski (dopóki nie zaznał ubóstwa);</li>
<li>buntowniczy;</li>
<li>despotyczny;</li>
<li>porywczy;</li>
<li>energiczny;</li>
<li>bezmyślny;</li>
<li>pochopny;</li>
<li>bezkrytyczny;</li>
<li>niedojrzały.</li>
</ul><br><head><meta charset="UTF-8"></head>
<a style="color:red; font-size:25px;">Zadanie 6</a><br>
<p>Młodzieńczy bunt Cezarego Baryki przejawiał się przede wszystkim w bezrefleksyjnym chłonięciu nowej idei - rewolucji. Choć nie do końca ją rozumiał, używał jej jako wymówki dla pochopnych decyzji, które z czasem okazały się brzemienne w skutki. Najpierw rzucił szkołę, wkrótce napadł na jej dyrektora, wreszcie oddał władzy skarb rodzinny ("Nie z tchórzostwa, lecz dla idei! Dość tego życia na koszt ludu!"). Bohatera fascynowały energia i agresja towarzyszące spotkaniom komunistów. Bywał wszędzie tam, gdzie rozjuszony tłum, z ekscytacją obserwował jego działania. Dobrowolnie szukał okazji, by przyglądać się torturom i egzekucjom, o których z podnieceniem opowiadał później przerażonej matce: "[...] gdy miał oczy rozszerzone, nozdrza rozedrgane, gdy był zziajany, wzruszony, uśmiechnięty diabelskim półuśmiechem, ona cofała się przed nim [...]". Cezary buntował się, nie okazując matce należnego jej szacunku. Łatwo wpadał w złość, nie panował nad gniewem. Był ślepo zapatrzony w ideę rewolucji, nie dopuszczał możliwości, aby ktoś mógł mieć inne zdanie na jej temat. </p>
<p>Przełomowy dla okresu dojrzewania bohatera okazał się moment, gdy rodzina popadła w skrajne ubóstwo z powodu pozbycia się przez Cezarego majątku jego ojca. Chłopak zaczął rozumieć, iż swym dotychczasowym zachowaniem ranił matkę, która bardzo go kochała i robiła wszystko, aby zapewnić mu godne życie. Choć gnębiły go wyrzuty sumienia, duma nie pozwala Cezaremu otwarcie przyznać się do winy. Stopniowo zaczął zajmować się obowiązkami domowymi, które wcześniej zaniedbywał. Z beztroskiego "rozkazodawcy" stał się uczynnym, odpowiedzialnym młodym mężczyzną, aktywnie uczestniczącym w życiu rodziny. </p>
<p> </p><br><head><meta charset="UTF-8"></head>
<a style="color:red; font-size:25px;">Zadanie 7</a><br>
<p>Ironię zawiera następujący fragment: "Cezary patrzał z dumą, gdy wynoszono oszczędności Seweryna Baryki. Gdy jednak zjawił się na obiad zhasany i zgłodniały, żądał jedzenia i gniewał się, gdy było mało."</p>
<p>Bohater całkowicie podporządkował się idei rewolucji. Ślepo zaufał decyzji władz o zarekwirowaniu prywatnych dóbr. Dumnie deklarował: "Dość tego życia na koszt ludu!" Cezary nie przewidział konsekwencji, jakie wynikną z pozbycia się rodzinnego majątku. Naczelnym hasłem rewolucji była równość - bohater jednak nie spodziewał się, że będzie ona polegała na powszechnym ubóstwie. Oburzenie Cezarego z powodu braku żywności oraz pogarszających się warunków mieszkalnych - do czego sam się przyczynił - świadczy o jego niedojrzałości, a także wybiórczym oddaniu sprawie. Tragizm sytuacji podkreśla lekceważący stosunek bohatera do kwestii ekonomicznych: "Cezary nie pytał, skąd matka bierze pieniądze na ryby i kawior."</p>
<p>Skutki, jakie spowodowało nieprzemyślane działanie bohatera, były odwrotne od zamierzonych, wprowadzają zatem ironię sytuacyjną.</p><br>