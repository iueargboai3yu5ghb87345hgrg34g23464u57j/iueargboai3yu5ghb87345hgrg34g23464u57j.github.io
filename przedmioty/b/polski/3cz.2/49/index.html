<head><meta charset="UTF-8"></head>
<a style="color:red; font-size:25px;">Zadanie 1</a><br>
<p>Sytuacja ukazana w tekście rozgrywa się we współczesnym mieście - na przystanku i w autobusie. Trudno dokładnie określić czas akcji, jednak używane przez Halinę słuchawki mogą wskazywać na XXI wiek. Choć w utworze pojawiają się tłumy ludzi, jedynie główna bohaterka jest znana z imienia - pozostałych narrator przedstawia jako anonimową, budzącą niechęć masę. Fabuła prozy koncentruje się na podróży autobusem, która przysparza Halinie wielu nieprzyjemnych doświadczeń. Stłoczeni w pojeździe pasażerowie awanturują się i przekrzykują, są oburzeni obojętnością siedzącego i czytającego gazetę mężczyzny. Z zawiści wykorzystują widoczną ciążę Haliny, aby wzbudzić w nim litość, i zdezorientowaną kobietę sadzają mu na kolanach. Bohaterce wcale nie jest wygodnie w tej pozycji. Wreszcie z trudem podnosi się i wysiada z autobusu - ku niezadowoleniu pasażerów przekonanych o jej niewdzięczności. Halina żałuje, że tego dnia nie wybrała roweru jako środka lokomocji.</p><br><head><meta charset="UTF-8"></head>
<a style="color:red; font-size:25px;">Zadanie 2</a><br>
<p>Przykładowa odpowiedź:</p>
<p>Narrator nie ujawnia swej tożsamości, nie można określić jego płci ani wieku. Posługuje się mową pozornie zależną - zdaje się wypowiadać myśli bohaterów. Jego komentarze wydarzeń są silnie nacechowane ekspresywnie, ponadto pokrywają się z nastrojami pasażerów autobusu ("Własna przestrzeń rzecz święta. Gdzie mnie tu lezie po moim! To moje jest, rozumie się?! Nie oddam!"). Narrator nie zdradza oznak indywidualności, reprezentuje raczej tłum, staje się jego rzecznikiem.</p><br><head><meta charset="UTF-8"></head>
<a style="color:red; font-size:25px;">Zadanie 3</a><br>
<p>a) Język utworu zawiera:</p>
<ul>
<li>kolokwializmy - np. "baba", "lezie", "facet";</li>
<li>wykrzyknienia - np. "Panie, weź się pan przesuń trochę!", "No mówię, posuń się!", "Przecież tu w ciąży stoi pani, w ciąży!";</li>
<li>wypowiedzi nacechowane emocjonalnie - np. "Rozwalony jak król na tym siedzeniu, a tłok w autobusie i nie ma gdzie toreb postawić.", "Głuchyś?", "Takiś sportowiec, to może z łaski swej postoisz sobie, co?";</li>
<li>wyrażenia dźwiękonaśladowcze - np. "trzask-prask", "posapywać", "mruczał";</li>
<li>frazeologizmy z języka potocznego - np. "rozwalony jak król", "przy nadziei", "rzecz święta".</li>
</ul>
<p> </p>
<p>b) Powyższe środki językowe uwiarygadniają opisane w utworze zdarzenia. Wiernie naśladują rzeczywistość pozaliteracką - czytelnik może odebrać wrażenie, że uczestniczy w akcji utworu, gdyż ma do czynienia z żywym, używanym na co dzień językiem. Wyrażenia potoczne i nacechowane emocjonalnie podkreślają dramatyzm sytuacji opisanej w omawianym fragmencie, wpływają na jej dynamikę.</p>
<p> </p><br><head><meta charset="UTF-8"></head>
<a style="color:red; font-size:25px;">Zadanie 4</a><br>
<p>Z utworu wyłania się obraz miasta jako hałaśliwego, tłocznego miejsca. Życie w nim wydaje się nieznośne i negatywnie wpływa na relacje międzyludzkie. Nawet zwyczajna podróż komunikacją miejską staje się źródłem dyskomfortu. Halina, główna bohaterka fragmentu, niepochlebnie wyraża się o autobusach, w myślach nazywając je "domem wariatów" czy "Głupotowem Wielkim". Można przyjąć, iż krytykowane przez kobietę środki transportu symbolizują miasto. Wobec tego jawi się ono jako wyjątkowo niegościnne i odpychające. Nieprzychylne opinie Haliny o mieście zdają się również dotyczyć żyjących w nim ludzi.</p><br><head><meta charset="UTF-8"></head>
<a style="color:red; font-size:25px;">Zadanie Zad. podsumowujące</a><br>
<p>Przykładowa odpowiedź:</p>
<p>Zarówno tekst Sylwii Chutnik, jak i wiersze skamandrytów dotyczą miasta, ponadto zostały napisane językiem zbliżonym do potocznego, silnie nacechowanym emocjonalnie. Każdy ze wspomnianych autorów posłużył się kolokwializmami, aby wierniej oddać charakter życia w mieście. Jednak autorka "Cwaniar" zupełnie inaczej niż poeci międzywojnia postrzega miejską przestrzeń. Do jej opisu używa dosadnego słownictwa o jednoznacznie negatywnym wydźwięku ("posapywać nad głową", "śmierdzące pachy", "baba z siatami"). Tłum, który w wierszu "Ranyjulek" Tuwima fascynuje, zachęca, by stać się jego częścią ("[...] w zbiegowiskach się tłoczyć"), u Chutnik powoduje nieznośny ścisk ("Tutaj każdy centymetr musi być wygrany, wykupiony twardym łokciem i ostrym obcasem"). Sprzyja nieprzyjemnym, a nawet niebezpiecznym zjawiskom, takim jak zaniedbana higiena osobista, kradzież czy ocieractwo. Współczesna pisarka dostrzega liczne wady elementów tworzących miejski krajobraz, które skamandryci wychwalali i podziwiali. Przykładem może być komunikacja miejska - ta nie wydaje się żadną atrakcją, zamiast tego "rozsypać się może w każdej chwili jak zakupy z siatki".</p>
<p>Nastrój fragmentu "Cwaniar" jest przygnębiający, wręcz klaustrofobiczny. Miasto to więzienie, nie - jak w poezji skamandrytów - symbol nieograniczonych możliwości. Zamieszkujący je ludzie stają się ofiarami panującej w nim atmosfery: są dla siebie niemili, męczy ich wzajemne towarzystwo. Miasto w utworach skamandrytów - przeciwnie - jest pogodne, napawa optymizmem. Zachęca do korzystania z prostych przyjemności (wiersze: "Ranyjulek!", "Do krytyków"), spotkań z ludźmi (***[Hej! Świat się kręci!]"), wreszcie - staje się dla poety źródłem natchnienia ("Czarna wiosna"). Mieszkańcy wprawdzie również zachowują się prymitywnie, mają swe wady, lecz świadczy to o ich autentyczności oraz wolności, co zdecydowanie zasługuje na pochwałę ("Od andrusów, dryndziarzy powinienem się uczyć"). Życie w mieście opisywanym przez skamandrytów wydaje się szczęśliwe i beztroskie ("Ranyjulek! swobodny, bezpański, jak pies!", "Miasto na wskroś mnie przeszywa!", "Hej! Świat się kręci!").</p><br>