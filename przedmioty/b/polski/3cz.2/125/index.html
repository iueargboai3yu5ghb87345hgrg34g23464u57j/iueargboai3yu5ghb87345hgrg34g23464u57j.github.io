<head><meta charset="UTF-8"></head>
<a style="color:red; font-size:25px;">Zadanie 3</a><br>
<p>Przykładowe rozwiązanie:</p>
<p>a) Wyznanie podmiotu lirycznego: "rozmnożony cudownie na wszystkich nas / będę strzelał do siebie i marł wielokrotnie" może oznaczać jego utożsamienie się z ogółem ludzkości, współczucie dla każdej z ofiar mającej nadejść katastrofy. Osoba mówiąca czuje się odpowiedzialna za cierpienie, jakie ludzie wzajemnie na siebie zsyłają. Identyfikuje się z każdym z osobna - zarówno z ofiarą, jak i ze sprawcą.</p>
<p> </p>
<p>b) Anafora "ja" podkreśla indywidualizm następujących jednostek, z którymi utożsamia się podmiot liryczny:</p>
<ul>
<li>rolnika przygniecionego przez pług;</li>
<li>prawnika - zapewne symbolizującego osobę decyzyjną, wydającą wyrok na innych;</li>
<li>ofiary uduszonej w komorze gazowej;</li>
<li>martwej kobiety leżącej na łące;</li>
<li>spalonego (prawdopodobnie w piecu krematoryjnym) dziecka;</li>
<li>pobożnej ofiary bombardowania;</li>
<li>powieszonego podpalacza (jego postać może oznaczać zarówno agresora, jak i męczennika-sabotażystę walczącego z okupantem);</li>
<li>każdej anonimowej ofiary skazanej na śmierć w wyniku czyjejś decyzji.</li>
</ul>
<p> </p>
<p>Podmiot liryczny identyfikuje się zarówno z ofiarami, jak i oprawcami, ponieważ czuje się odpowiedzialny za zło, które ludzie wzajemnie sobie wyrządzają. Współczuje każdej z zamordowanych jednostek. Podkreśla w ten sposób dramatyzm sytuacji, w jakiej się znalazły - ich śmierć pozostanie niezauważona, historia nie odnotuje ich imion. Kreacja podmiotu lirycznego sugeruje uniwersalność doświadczeń związanych z wojną.</p><br><head><meta charset="UTF-8"></head>
<a style="color:red; font-size:25px;">Zadanie 4</a><br>
<p>O tym, że wiersz Czechowicza ma charakter profetyczny, świadczy próba przewidzenia katastrofy mającej nastąpić w niedalekiej przyszłości. Przeczucie nadciągającej klęski znajduje odzwierciedlenie w niepokojących, apokaliptycznych obrazach poetyckich, ukazujących cierpienie i śmierć. W utworze pojawiają się refleksje historiozoficzne - poeta wyraża obawę, że następne pokolenia nie będą potrafiły wyciągnąć wniosków z błędów swych przodków. Prognoza Czechowicza okazuje się zaskakująco trafna. Opisywane przez podmiot liryczny apokaliptyczne realia do złudzenia przypominają II wojnę światową - wybuchła ona w tym samym roku, w którym poeta wydał "nutę człowieczą". Można też odnieść wrażenie, że Czechowicz "przewidział" własną śmierć ("i bombą trafiony w stallach") - zginął podczas bombardowania w pierwszych dniach wojny.</p><br><head><meta charset="UTF-8"></head>
<a style="color:red; font-size:25px;">Zadanie Zad. podsumowujące 1</a><br>
<p>Oba utwory Czechowicza oddają nastroje katastroficzne przełomu lat 20. i 30. XX wieku. Apokaliptycznym wizjom ukazanym w wierszach towarzyszy atmosfera niepokoju oraz przeczucie mającej nadejść zagłady dotychczasowego porządku.</p>
<p>Utwór pt. "na wsi" gatunkowo nawiązuje do sielanki - ukazuje prowincję jako wyidealizowaną przestrzeń, w której człowiek może odnaleźć ukojenie i szczęście. To jednak tylko pozory: obraz arkadyjskiej wsi burzą niepokojące symbole, takie jak krzyż czy rozdroża. Poczucie nieokreślonego zagrożenia wywołują też słowa podmiotu lirycznego: "czegóż się bać". Dowodzą one, iż mimo pozornego bezpieczeństwa, które gwarantuje wieś-azyl, świat czeka zagłada. Katastrofizm tego utworu jest subtelny, wynika z niedopowiedzeń i aluzji. Osoba mówiąca nie wypowiada wprost swych obaw, choć nie może się pozbyć wrażenia niepewności, nieuzasadnionego lęku. Pocieszenia szuka we wspomnieniu sielskiego dzieciństwa. </p>
<p>"Żal" stanowi zbiór konkretnych i wyrazistych wizji apokaliptycznych, które zgodnie z przewidywaniami osoby mówiącej mają się urzeczywistnić w niedalekiej przyszłości. W obrazach poetyckich pojawiają się motywy śmierci, cierpienia, głodu oraz końca świata. Podmiot liryczny utożsamia się z każdą z ofiar - być może  jako reprezentant ludzkości, która sprowadza zagładę na samą siebie, czuje się współodpowiedzialny za ich nieszczęścia. Opisy śmierci poszczególnych jednostek stają się punktem wyjścia dla rozważań nad mechanizmami rządzącymi historią. Osoba mówiąca zdaje się zauważać podobieństwa w działaniu kolejnych pokoleń, które popełniając błędy poprzedników, raz po raz doprowadzają świat do ruiny.</p>
<p> </p><br><head><meta charset="UTF-8"></head>
<a style="color:red; font-size:25px;">Zadanie Zad. podsumowujące 2</a><br>
<p>Brak interpunkcji w wierszach Czechowicza wymaga od czytelnika uważnej i aktywnej lektury. W zgodzie z własną intuicją odbiorca jest w stanie uporządkować "modyfikujące się i zazębiające wzajemnie obrazy o dynamicznej płynności". Wspomniana współzależność obrazów poetyckich wynika z braku naturalnej granicy (interpunkcji) pomiędzy kolejnymi logicznymi całościami. Na czytelniku ciąży odpowiedzialność za wydobycie z utworu właściwych znaczeń. Michał Sprusiński wykazuje, iż dezorganizacja wierszy Czechowicza jest pozorna. Interpunkcyjna swoboda paradoksalnie wynika z "rygoryzmu formy" - poeta jawi się jako projektant ukrytych sensów, które czytelnik musi samodzielnie odnaleźć. Utwór pozbawiony "tradycyjnych wyróżników graficznych" staje się wieloznaczny, nieoczywisty.</p>
<p>Niektóre fragmenty utworów Czechowicza można odczytywać na kilka sposobów. W "żalu" słowo "nagość" może - w zależności od interpretacji - mieć pozytywny wydźwięk i odnosić się do "płomienia miłości" albo nadawać tragizmu "rykowi głodnych ludów". W wierszu pt. "na wsi" wersy drugi i trzeci można rozumieć dwojako:</p>
<ul>
<li>"siano pachniało w dawnych snach (,) / popołudnia wiejskie grzeją żytem"</li>
</ul>
<p>lub</p>
<ul>
<li>"siano pachniało (,) w dawnych snach / popołudnia wiejskie grzeją żytem".</li>
</ul>
<p> </p>
<p> </p><br>