<head><meta charset="UTF-8"></head>
<a style="color:red; font-size:25px;">Zadanie 1</a><br>
<p>Przykładowa odpowiedź:</p>
<p>Akcja utworu rozgrywa się nocą - dzięki temu prezentowane zdarzenia zyskują aurę tajemniczości. Tę uwydatnia zastosowana przez autora technika światłocienia - blask księżyca kontrastuje z pogrążonym w mroku otoczeniem, silnie oddziałującym na dziecięcą wyobraźnię bohatera ("Jest lekkomyślnością nie do darowania wysyłać w taką noc młodego chłopca z misją ważną i pilną, albowiem w jej półświetle zwielokrotniają się, plączą i wymieniają jedne z drugimi ulice."). Nocny krajobraz to surrealistyczna przestrzeń, zacierająca granicę między snem a jawą. Znajdujące się poza zasięgiem wzroku bohatera ulice nabierają cech demonicznych, przypominają żywą, świadomą i złowrogą istotę ("Otwierają się w głębi miasta, żeby tak rzec, ulice podwójne, ulice sobowtóry, ulice kłamliwe i zwodne.").</p>
<p>Narrator prędko porzuca "misję poważną i pilną", z powodu której wybrał się na nocną wycieczkę, i postanawia zboczyć z obranej drogi w celu odnalezienia sklepów cynamonowych. Podczas wędrówki bohater z sentymentem wspomina owo niesamowite miejsce ("Te prawdziwe szlachetne handle, w późną noc otwarte, były zawsze przedmiotem moich gorących marzeń."). Sklepy cynamonowe urastają w wyobraźni chłopca do rangi baśniowej krainy - można tam odnaleźć przedziwne przedmioty, nierzadko o magicznych właściwościach ("Mogłeś tam znaleźć ognie bengalskie, szkatułki czarodziejskie, marki krajów dawno zaginionych, chińskie odbijanki, indygo, kalafonium z Malabaru, jaja owadów egzotycznych, papug, tukanów, żywe salamandry i bazyliszki, korzeń mandragory, norymberskie mechanizmy, homunkulusy w doniczkach, mikroskopy i lunety, a nade wszystko rzadkie i osobliwe książki, stare folianty pełne przedziwnych rycin i oszałamiających historyj.").</p>
<p>Niestety i tego celu nie daje się bohaterowi zrealizować. Przemierzana przez niego okolica nie przypomina tej, którą spodziewał się ujrzeć ("Tak minąłem już trzecią czy czwartą przecznicę, a upragnionej ulicy wciąż nie było. W dodatku nawet konfiguracja ulic nie odpowiadała oczekiwanemu obrazowi."). Towarzyszy jej atmosfera dziwności i tajemniczej grozy ("Szedłem ulicą, której domy nie miały nigdzie bramy wchodowej, tylko okna szczelnie zamknięte, ślepe odblaskiem księżyca."). Mimo iż bohater stara się racjonalnie tłumaczyć zaobserwowane przez siebie niepokojące zjawiska ("Po drugiej stronie tych domów musi prowadzić właściwa ulica, od której te domy są dostępne - myślałem sobie."), wkrótce postanawia porzucić poszukiwanie sklepów cynamonowych i jak najprędzej wydostać się w bezpieczne, dobrze znane miejsce ("Z niepokojem przyspieszałem kroku, rezygnując w duchu z myśli zwiedzania sklepów.").</p>
<p>W jednym z mijanych budynków bohater rozpoznaje gmach gimnazjum, do którego niegdyś uczęszczał. Decyduje się wejść do środka i opuścić szkołę drugim wyjściem, prowadzącym - jak przypuszcza - w pobliże pierwotnej trasy. Nieoczekiwanie narrator przypomina sobie czasy, kiedy wraz z kolegami brał udział w nadobowiązkowych zajęciach z rysunku. Na moment zatraca się we wspomnieniach, zdaje się ponownie doświadczać minionych zdarzeń. Dygresja na temat dawnych czasów powoduje, iż zaciera się granica między przeszłością a teraźniejszością - jest to cecha charakterystyczna dla konwencji onirycznej.</p>
<p>Z czasem budynek przestaje przypominać szkołę - zmienia się w luksusową część mieszkalną ("Zaczynała się tu przed oczyma długa amfilada pokojów, biegnących w głąb i urządzonych z olśniewającą wspaniałością."), którą narrator bierze za prywatny apartament dyrektora ("Z podziwem i czcią stałem przed tym przepychem, domyślałem się, że nocna moja eskapada zaprowadziła mnie niespodzianie w skrzydło dyrektora, przed jego prywatne mieszkanie."). Ostatecznie bohater dociera do wyjścia i dokonuje zaskakującego odkrycia: okazuje się, iż salon pozbawiony jest zewnętrznej ściany, wobec czego płynnie przechodzi w plac miejski ("Była to niejako odnoga tego placu i niektóre meble stały już na bruku"). Z powodu surrealistycznej scenerii czytelnik może mieć trudności z wyznaczeniem granicy między rzeczywistością a fantazją.</p>
<p>Powyższe spostrzeżenia dowodzą, iż w kreacji świata przedstawionego "Sklepów cynamonowych" Schulz posłużył się konwencją oniryczną. Uwidacznia się ona zwłaszcza w zawiłej narracji oraz tajemniczych, sprzecznych z logiką opisach elementów miejskiej scenerii. Cel wędrówki bohatera wielokrotnie się zmienia, dzięki czemu ważniejszy wydaje się sam jej przebieg. Zwiedzane nocą miasto narrator przedstawia jako fantastyczne, choć niepokojące miejsce. To labirynt, w którym z łatwością można się zgubić. Intuicja oraz dobra orientacja w terenie okazują się w wędrówkach bohatera zupełnie nieprzydatne, ponieważ oglądany nocą świat rządzi się zupełnie innymi prawami, niepodlegającymi racjonalnemu wyjaśnieniu. Na fabułę utworu - zamiast powiązanych logicznie zdarzeń - składa się ciąg niejasnych obrazów. W procesie ich nieustannego przeobrażania kluczową rolę odgrywa wyobraźnia bohatera. Surrealistyczne, oparte na luźnych skojarzeniach wizje, rozgrywające się w chaotycznej, zmiennej przestrzeni i w niedookreślonym czasie,  przywodzą na myśl poetykę charakterystyczną dla snów.</p><br><head><meta charset="UTF-8"></head>
<a style="color:red; font-size:25px;">Zadanie 2</a><br>
<p>Przykładowa odpowiedź:</p>
<ul>
<li>Narracja "Sklepów cynamonowych" jest niejednoznaczna, bowiem łączy perspektywy dziecka oraz dorosłego. Choć baśniowość ("Mogłeś tam znaleźć [...] szkatułki czarodziejskie, [...] żywe salamandry i bazyliszki, korzeń mandragory, [...] homunkulusy [...].") i oniryzm ("Otwierają się w głębi miasta, żeby tak rzec, ulice podwójne, ulice sobowtóry, ulice kłamliwe i zwodne.") świata przedstawionego wydają się wytworami dziecięcej wyobraźni, niektóre fragmenty utworu wskazują na dojrzałość narratora. Ten zdaje się świadom mechanizmów rządzących ludzkim umysłem ("Jest lekkomyślnością nie do darowania wysyłać w taką noc młodego chłopca z misją ważną i pilną, albowiem w jej półświetle zwielokrotniają się, plączą i wymieniają jedne z drugimi ulice.", "[...] noc w niewyczerpanej swej płodności nie ma nic lepszego do roboty, jak dostarczać wciąż nowych i urojonych konfiguracyj."). W pewien sposób dystansuje się od opisywanych zdarzeń, mogących w istocie należeć do odległej przeszłości. Za dorosłym narratorem przemawia język utworu, charakteryzujący się bogatym zasobem słownictwa ("fosforescencja", "sybillińskie") oraz poetyckością, która ujawnia się zwłaszcza w wyszukanych metaforach ("Była to jedna z tych jasnych nocy, w których firmament gwiezdny jest tak rozległy i rozgałęziony, jakby rozpadł się, rozłamał i podzielił na labirynt odrębnych niebios, wystarczających do obdzielenia całego miesiąca nocy zimowych i do nakrycia swymi srebrnymi i malowanymi kloszami wszystkich ich nocnych zjawisk, przygód, awantur i karnawałów."). Należałoby zatem przyjąć, iż w opowiadaniu przeplatają się dwa różne punkty widzenia, dwa oblicza prezentowanych zdarzeń: fantastyczne oraz realistyczne (racjonalne). Nie ma jednak wątpliwości, że perspektywa narratora nie jest tożsama z perspektywą bohatera, będącego niewątpliwie dzieckiem.</li>
<li>Sposób ukształtowania narracji może służyć "mityzacji rzeczywistości". Efekt ten Schulz uzyskał poprzez prezentację wydarzeń z perspektywy dziecka, widzącego świat jako niesamowity, tajemniczy, a także w pewien sposób przerażający. Miejska sceneria, niewątpliwie będąca przestrzenią realistyczną, w wyobraźni młodzieńca przeobraża się w mityczną krainę. To właśnie dziecięce pojęcie rzeczywistości Schulz uważa za prapoczątek wszelkich mitologii ("Elementy tego mitologicznego idiomu wypływają z owej mrocznej krainy wczesnych fantazji dziecięcych, przeczuć, lęków, antycypacji owego zarania życia, które stanowi właściwą kolebkę mitycznego myślenia.").</li>
</ul>
<p> </p>
<p> </p><br><head><meta charset="UTF-8"></head>
<a style="color:red; font-size:25px;">Zadanie 3</a><br>
<p>Emocje i doświadczenia z okresu dzieciństwa poddawane przez autora mityzacji:</p>
<ul>
<li>nocne spacery po mieście - zapewne w celu spełnienia powierzonych przez rodziców obowiązków - oraz lęk przed ciemnością ("Jest lekkomyślnością nie do darowania wysyłać w taką noc młodego chłopca z misją ważną i pilną [...]", "Otwierają się w głębi miasta, żeby tak rzec, ulice podwójne, ulice sobowtóry, ulice kłamliwe i zwodne.");</li>
<li>wspomnienia z wizyt w sklepach cynamonowych ("Te prawdziwie szlachetne handle, w późną noc otwarte, były zawsze przedmiotem moich gorących marzeń.", "Mogłeś tam znaleźć ognie bengalskie, szkatułki czarodziejskie [...].");</li>
<li>fascynacja postaciami handlarzy ("Pamiętam tych starych i pełnych godności kupców, którzy obsługiwali klientów ze spuszczonymi oczyma, w dyskretnym milczeniu, i pełni byli mądrości i wyrozumienia dla ich najtajniejszych życzeń.");</li>
<li>strach spowodowany zabłądzeniem ("Byle tylko wydostać się stąd prędko w znane okolice miasta. Zbliżałem się do wylotu, pełen niepokoju, gdzie też ona mnie wyprowadzi.");</li>
<li>zajęcia z rysunku ("Te nocne seanse pełne były dla mnie tajemniczego uroku [...].");</li>
<li>eksploracja nieznanych części gmachu gimnazjum, odkrycie prywatnych kwater dyrektora ("Z podziwem i czcią stałem przed tym przepychem, domyślałem się, że nocna moja eskapada zaprowadziła mnie niespodzianie w skrzydło dyrektora [...].");</li>
<li>próba wybrania drogi na skróty ("[...] spostrzegłem, że znajduję się już właściwie na gruncie neutralnym, gdyż salon nie miał wcale przedniej ściany. [...] Była to niejako odnoga tego placu i niektóre meble stały już na bruku.").</li>
</ul><br><head><meta charset="UTF-8"></head>
<a style="color:red; font-size:25px;">Zadanie 4</a><br>
<p>Przykładowa odpowiedź:</p>
<p>a) Opisana w utworze przestrzeń ukazuje miasto-labirynt. Narrator wyobraża je sobie jako świadomą, złowrogą istotę, której budowa ulega dynamicznym przemianom ("[...] zwielokrotniają się i plączą jedne z drugimi ulice. Otwierają się w głębi miasta, żeby tak rzec, ulice podwójne, ulice sobowtóry, ulice kłamliwe i zwodne."). Owe fantazje potęguje wszechobecna ciemność. Skryte w mroku zaułki, znajdujące się poza zasięgiem wzroku bohatera, w jego wyobraźni przyjmują przeróżne kształty, zdają się mu obce i niebezpieczne ("Oczarowana i zmylona wyobraźnia wytwarza złudne plany miasta, rzekomo dawno znane i wiadome, w w których te ulice mają swe miejsce i swą nazwę, a noc w niewyczerpanej swej płodności nie ma nic lepszego do roboty, jak dostarczać wciąż nowych i urojonych konfiguracyj."). Niezwykle łatwo się tu zgubić, a nadmierne zaufanie własnej intuicji może się okazać zgubne. Miasto jawi się jako niezbadane miejsce, pełne ukrytych korytarzy. Ludzka orientacja w terenie okazuje się zupełnie nieprzydatna ("[...] skręciłem w wiadomą mi ulicę i leciałem więcej, aniżeli szedłem, bacząc, by nie zmylić drogi. Tak minąłem już trzecią czy czwartą przecznicę, a upragnionej ulicy wciąż nie było.").</p>
<p>Wędrówka wkrótce staje się dla narratora udręką, a samo miasto - więzieniem ("Z niepokojem przyspieszałem kroku, rezygnując w duchu z myśli zwiedzania sklepów. Byle tylko wydostać się stąd prędko w znane okolice miasta."). Ucieczka okazuje się równie trudnym zadaniem jak odnalezienie upragnionych sklepów cynamonowych. Bohater przypadkiem odkrywa budynek szkoły, do której niegdyś uczęszczał, lecz sprawiający wrażenie odmienionego. Wnętrze gimnazjum skrywa wiele tajemnic: kwatery dyrektora przypominają pałac, a salon pozbawiony jest przedniej ściany, dzięki czemu bezpośrednio łączy się z placem miejskim. Trud włożony w odnalezienie właściwej drogi opłaca się - bohater ponownie znajduje się na ulicy.</p>
<p>Biorąc pod uwagę powyższe obserwacje, należy stwierdzić, iż ukazane w utworze miasto przypomina labirynt. Przede wszystkim pełne jest tajemnych przejść, wąskich uliczek i odnóg, które w wyobraźni bohatera przybierają postać niezależnego bytu. Nie posiada stałej formy, dlatego niemożliwe wydaje się utrwalenie jego wizerunku na mapie. Przemierzający oniryczne miasto wędrowiec - mimo dobrej orientacji w terenie - ostatecznie musi zabłądzić.</p>
<p> </p>
<p>b) Inne cechy przestrzeni miejskiej:</p>
<ul>
<li>zmienność ("[...] zwielokrotniają się, plączą i wymieniają jedne z drugimi ulice.", "Otwierają się w głębi miasta, żeby tak rzec, ulice podwójne, ulice sobowtóry, ulice kłamliwe i zwodne.");</li>
<li>piękno ("Śnieg skurczył się w baranki białe, w niewinne i słodkie runo, które pachniało fiołkami.");</li>
<li>tajemniczość, niesamowitość ("[...] o tej późnej porze bywają czasem jeszcze otwarte niektóre z owych osobliwych a tyle nęcących sklepów, o których zapomina się w dni zwyczajne.", "Te nocne seanse pełne były dla mnie tajemniczego uroku [...].");</li>
<li>bezpieczeństwo i wygoda oferowane przez niektóre, szczególne miejsca ("Było w tych gniazdach zacisznie i ciepło.");</li>
<li>spokój, ład ("Najlżejszy szmer nie przerywał tu solennej ciszy.");</li>
<li>dziwność, oniryczność ("[...] spostrzegłem, że znajduję się już właściwie na gruncie neutralnym, gdyż salon nie miał wcale przedniej ściany. [...] Była to niejako odnoga tego placu i niektóre meble stały już na bruku.").</li>
</ul>
<p> </p>
<p>c) Bohater w trakcie swej wędrówki rozpoznaje niektóre ulice ("Obraz przypominał z daleka ulicę Leszniewską w jej dolnych i rzadko zwiedzanych okolicach.") czy budynki ("Przyjrzawszy się bacznie jednemu z budynków, doszedłem do przekonania, że mam przed sobą tylną i nigdy niewidzianą stronę gmachu gimnazjalnego."), choć ogląda je z innej niż dotychczas perspektywy ("Ale wstępując po tylnych cedrowych schodach, pełnych dźwięczącego rezonansu, poznałem, że znajduję się w obcej, nigdy niewidzianej stronie gmachu."). W rezultacie doświadczenie narratora oraz jego orientacja w terenie okazują się zupełnie nieprzydatne ("Tak minąłem już trzecią czy czwartą przecznicę, a upragnionej ulicy wciąż nie było.") - rolę bodźca umożliwiającego dalszą eksplorację odgrywa intuicja ("Miałem nadzieję, że zdołam niepostrzeżony przekraść się przez budynek i wyjść przednią bramą, skracając sobie znakomicie drogę."). Elementy miejskiej przestrzeni, które bohater postrzega jako znajome, równocześnie wydają mu się odmienione i obce. Kreacja świata przedstawionego jako zniekształconej wersji rzeczywistości przywodzi na myśl poetykę marzenia sennego.</p>
<p> </p>
<p>d) Zarówno przestrzeń miasta, jak i wnętrze szkoły urządzono na kształt dynamicznie zmieniającego się labiryntu, który bohater przemierza wiedziony intuicją ("Zbliżałem się do wylotu, pełen niepokoju, gdzie też [...] mnie zaprowadzi.", "[...] domyślałem się, że nocna moja eskapada zaprowadziła mnie niespodzianie w skrzydło dyrektora, przed jego prywatne mieszkanie."). Kluczową rolę w kreacji otoczenia - pogrążonego w ciemności lub odległego - odgrywa wyobraźnia narratora ("Otwierają się w głębi miasta [...] ulice podwójne, ulice sobowtóry, ulice kłamliwe i zwodne.", "W którymś z głębokich foteli mogła, niedostrzeżona i cicha, siedzieć córeczka dyrektora i podnieść nagle na mnie oczy znad książki - czarne, sybillińskie [...]."). Sceneria jednocześnie budzi zachwyt ("Noc powtarzała teraz głęboko te serie nokturnów, sztychów nocnych profesora Arendta, kontynuowała jego fantazje.", "Z podziwem i czcią stałem przed tym przepychem [...].") oraz nieuzasadniony lęk ("Z niepokojem przyspieszałem kroku, rezygnując w duchu z myśli zwiedzenia sklepów.", "Stałem przygwożdżony ciekawością, z bijącym sercem, gotów do ucieczki za najlżejszym szmerem."), na przemian skłania zdezorientowanego bohatera do zatrzymania się lub ucieczki. Podczas swej podróży narrator wielokrotnie podziwia miejski przepych. Z uznaniem przygląda się okazałym domom bogaczy ("Stały tam przy ulicy albo w głębi ogrodów malownicze wille, ozdobne budynki [...]."), później zachwyca się luksusowym wystrojem mieszkania dyrektora ("Zaczynała się tu przed oczyma długa amfilada pokojów, biegnących w głąb i urządzonych z olśniewającą wspaniałością.").</p>
<p>Przestrzeń miejska jawi się jako oniryczna, nierzeczywista, ukształtowana wbrew logice. Granica między poszczególnymi ulicami, budynkami czy pomieszczeniami zdaje się zatarta. Na zewnątrz bohater dostrzega pozbawione bram domy ("Szedłem ulicą, której domy nie miały nigdzie bramy wchodowej, tylko okna szczelnie zamknięte, ślepe odblaskiem księżyca."), w szkole natomiast - salon połączony z dziedzińcem ("[...] salon nie miał wcale przedniej ściany. [...] Była to niejako odnoga tego placu i niektóre meble stały już na bruku."). </p>
<p>Wyraźne podobieństwo między przestrzenią miejską a wnętrzem gimnazjum można dostrzec zwłaszcza w sposobie, w jaki postrzega je bohater. Wydają się mu jednocześnie znajome i - z uwagi na odmienne okoliczności ich zwiedzania - obce, ujawniają przed nim skrywane dotychczas tajemnice, otwierają niedostępne za dnia rejony ("Obraz przypominał z daleka ulicę Leszniańską w jej dolnych i rzadko zwiedzanych okolicach.", "Ale wstępując po tylnych cedrowych schodach, pełnych dźwięczącego rezonansu, poznałem, że znajduję się w obcej, nigdy niewidzianej stronie gmachu."). </p><br>