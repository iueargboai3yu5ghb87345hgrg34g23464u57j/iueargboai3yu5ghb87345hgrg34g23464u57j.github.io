<head><meta charset="UTF-8"></head>
<a style="color:red; font-size:25px;">Zadanie 5</a><br>
<p>Przykładowa odpowiedź:</p>
<ul>
<li>Zarówno opowiadanie Schulza, jak i fragment wspomnień Waltera Benjamina ukazują dzieciństwo jako okres szczególnej wrażliwości, pozwalającej młodemu człowiekowi na swobodną eksplorację miejsc niedostępnych dorosłym ("I tak ten park, który jak żaden inny wydaje się stać otworem dla dzieci, był dla mnie zamknięty, trudny, nieprzebyty."). Choć bohater "Sklepów cynamonowych" zdaje się nie orientować w przemierzanej przestrzeni, dzięki intuicji oraz dziecięcej wyobraźni odnajduje ukryte ścieżki, na nowo poznaje elementy miejskiej scenerii ("Przyjrzawszy się bacznie jednemu z budynków, doszedłem do przekonania, że mam przed sobą tylną i nigdy niewidzianą stronę gmachu gimnazjalnego.").</li>
<li>Miasto w omawianych utworach jawi się jako oniryczna i zmienna przestrzeń, pod wieloma względami przypominająca labirynt ("Otwierają się w głębi miasta [...] ulice podwójne, ulice sobowtóry, ulice kłamliwe i zwodne.", "Droga do tego labiryntu, który miał swoją Ariadnę, wiodła przez most Bendlerbrücke."). Podczas gdy dzieci - jak choćby bohater "Sklepów..." ("Zbiegłem z kilku kamiennych schodów i znalazłem się znów na ulicy.") - zdają się sprawnie po nim poruszać, dorośli napotykają trudności w dotarciu do celu ("I tak ten park, który jak żaden inny wydaje się stać otworem dla dzieci, był dla mnie zamknięty, trudny, nieprzebyty."). Mimo że kolejne wędrówki pozwalają spojrzeć na miasto z nowej perspektywy ("Ale wstępując po tylnych cedrowych schodach, [...] poznałem, że znajduję się w obcej, nigdy niewidzianej stronie gmachu."), nigdy nie można poznać go w całości ("Później odkryłem nowe zakątki, o innych się dowiedziałem. O tym tutaj jednak żadna dziewczyna, żadne przeżycie ani żadna książka nie umiały mi powiedzieć nic nowego.").</li>
</ul><br><head><meta charset="UTF-8"></head>
<a style="color:red; font-size:25px;">Zadanie 6</a><br>
<p>Przykładowa odpowiedź:</p>
<p>Cechy stylu indywidualnego Brunona Schulza:</p>
<ul>
<li>narracja pierwszoosobowa ("Te nocne seanse pełne były dla mnie tajemniczego uroku [...].");</li>
<li>oniryzm ("Oczarowana i zmylona wyobraźnia wytwarza złudne plany miasta, rzekomo dawno znane i wiadome, w których te ulice mają swe miejsce i swą nazwę, a noc w niewyczerpanej swej płodności nie ma nic lepszego do roboty, jak dostarczać nowych i urojonych konfiguracyj.");</li>
<li>mityzacja ("Mogłeś tam znaleźć ognie bengalskie, szkatułki czarodziejskie, marki krajów dawno zaginionych [...].");</li>
<li>zróżnicowane i obrazowe słownictwo, pełne terminów naukowych ("kalafonium", "rezonans", "interwał") i poetyzmów ("iluminacja", "firmament", "solenny");</li>
<li>bogata metaforyka ("Rozprószona biel tego światła mżąca ze śniegu, z bladego powietrza, z mlecznych przestworzy, była jak szary papier sztychu, na którym głęboką czernią plątały się kreski i szrafirunki gęstych zarośli.");</li>
<li>rozbudowana składnia ("Była to jedna z tych jasnych nocy, w których firmament gwiezdny jest tak rozległy i rozgałęziony, jakby rozpadł się, rozłamał i podzielił na labirynt odrębnych niebios, wystarczających do obdzielenia całego miesiąca nocy zimowych i do nakrycia swymi srebrnymi i malowanymi kloszami wszystkich ich nocnych zjawisk, przygód, awantur i karnawałów.");</li>
<li>paralelizm leksykalny ("Otwierają się w głębi miasta, żeby tak rzec, ulice podwójne, ulice sobowtóry, ulice kłamliwe i zwodne.");</li>
<li>łączenie perspektyw dziecka ("W taką noc niepodobna [...] nie przypomnieć sobie, że o tej późnej porze bywają czasem jeszcze otwarte niektóre z owych osobliwych a tyle nęcących sklepów, o których zapomina się w dnie zwyczajne.") i osoby dorosłej ("Jest lekkomyślnością nie do darowania wysyłać w taką noc młodego chłopca z misją ważną i pilną [...].";</li>
<li>narracja zawierająca dygresje (opis sklepów cynamonowych) i retrospekcje (wspomnienia z lat szkolnych).</li>
</ul><br>