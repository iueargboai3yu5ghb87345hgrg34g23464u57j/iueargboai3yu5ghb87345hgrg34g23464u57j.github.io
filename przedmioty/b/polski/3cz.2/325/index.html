<head><meta charset="UTF-8"></head>
<a style="color:red; font-size:25px;">Zadanie 1</a><br>
<p>Przykładowa odpowiedź (na podstawie fragmentu z podręcznika):</p>
<p>Boisko do piłki nożnej umiejscowiono w reprezentacyjnej, tętniącej życiem części obozu koncentracyjnego. W okolicy można spotkać cygańskie kobiety i dzieci, a także schludnie ubrane sanitariuszki ("[...] z lewa cygański z jego wałęsającą się dzieciarnią, kobietami siedzącymi po ustępach i ślicznymi, wysztyftowanymi na ostatnią nitkę flegerkami [...]."). Położone nieopodal krematoria wydają się okazałe, ich przemyślana konstrukcja może budzić zaufanie nowo przybyłych więźniów ("Solidne budynki, mocno osadzone w ziemi."). Sam narrator uważa usytuowanie boiska za korzystne ("Pole leżało <em>dobrze</em> [...]."). Okolicę zdobią ponadto liczne kwiaty, ogrody warzywne i różnobarwne chodniki. Dzięki temu budzące grozę miejsce, jakim jest obóz koncentracyjny, stwarza pozory normalności. Przybywający tu więźniowie nie podejrzewają podstępu - widzą ludzi beztrosko grających w piłkę nożną oraz cieszących się pięknem natury. Mając nadzieję na szczęśliwy pobyt w obozie, dobrowolnie dają się zaprowadzić do komór gazowych.</p><br><head><meta charset="UTF-8"></head>
<a style="color:red; font-size:25px;">Zadanie 2</a><br>
<p>Grający na pozycji bramkarza narrator podnosi piłkę, która wypadła za linię końcową boiska. Spogląda w stronę rampy i dostrzega nadjeżdżający pociąg. Po chwili z wagonów wysiada tłum ludzi ("Pochód szedł wolno, dołączali do niego ciągle nowi ludzie z wagonów."). Niektórzy obserwują z zainteresowaniem, jak więźniowie wznawiają grę ("Ludzie usiedli na trawie i patrzyli w naszą stronę."). Wkrótce piłka ponownie opuszcza boisko - wówczas zaskoczony narrator zauważa opustoszałą rampę. Dochodzi do wstrząsającego wniosku, iż pochłonięty grą nie zauważył rozgrywającej się tuż obok tragedii ("Między jednym a drugim kornerem za moimi plecami zagazowano trzy tysiące ludzi."). Poprzez zestawienie masowej egzekucji z grą w piłkę nożną Borowski zdaje się podkreślać zobojętnienie "człowieka zlagrowanego" na cudze nieszczęście. W obozowej rzeczywistości ludzkie życie straciło dawną wartość, a ludobójstwo spowszedniało do tego stopnia, iż odbywa się w sposób niezauważony dla pozostałych. </p><br><head><meta charset="UTF-8"></head>
<a style="color:red; font-size:25px;">Zadanie 3</a><br>
<p>Przykładowa odpowiedź (na podstawie fragmentu z podręcznika):</p>
<p>Istnienie dwóch dróg do krematorium stwarza iluzję obozowej hierarchii, dając niektórym nadzieję na lepszy los. Dzięki temu ludzie z transportów do ostatniej chwili nie podejrzewają podstępu - dobrowolnie wchodzą do komór gazowych. Tylko nielicznych oszczędzano, kierując w stronę sauny i osadzając w obozie w charakterze więźniów ("[...] niektórzy mieli szczęście iść dalej, aż do zauny, która dla nich nie oznaczała tylko łaźni i odwszenia, fryzjerni i nowych, pofarbowanych na olejno łachów, lecz również życie. Zapewne, życie w obozie, ale - życie."). Przemyślana organizacja ludobójstwa ma więc na celu dezorientację oraz zmanipulowanie ludzi przeznaczonych na śmierć, a także pozbawienie ich godności.</p><br><head><meta charset="UTF-8"></head>
<a style="color:red; font-size:25px;">Zadanie 4</a><br>
<p>Więźniowie wiodą pozornie zwyczajne życie - spełniają codzienne obowiązki, spożywają posiłki i oddają się prostym rozrywkom, takim jak czytanie książek czy spacer ("W ciepłe wieczory siadałem w drzwiach bloku i czytałem [...] - a ludzie szli i szli - tą i tamtą drogą."). Równocześnie w obozie odbywa się masowa eksterminacja - ludzie giną nieustannie, bez względu na porę dnia ("Lecz u nas w nocy i w dzień czekały na stacji szeregi pociągów załadowane ludźmi.") oraz przebieg wojny ("Na wybrzeżu Francji lądowały wojska sprzymierzone."). Wszechobecna śmierć w żaden sposób nie zaburza obozowej codzienności. Żywi wydają się zobojętniali na cudzy los, co czyni ich "ludźmi zlagrowanymi", czyli przystosowanymi do obozowej rzeczywistości i amoralnymi ("Patrzyłem w głąb nocy, otępiały, bez słowa, bez ruchu."). Ich jedynym celem jest przedłużenie własnego życia o kolejny dzień.</p><br>