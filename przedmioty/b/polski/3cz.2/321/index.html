<head><meta charset="UTF-8"></head>
<a style="color:red; font-size:25px;">Zadanie 1</a><br>
<p>Przykładowa odpowiedź:</p>
<p>Krzysztof Kamil Baczyński, "Ten czas"</p>
<p>a) liryka bezpośrednia ("słyszę", "My sami - tacy mali, krok jeszcze - przejdziem w mit."), inwokacyjna ("Miła moja, kochana.")</p>
<p> </p>
<p>b) Podmiot liryczny to człowiek żyjący w "mrocznym czasie", czyli w wojennej rzeczywistości. Zwraca się do swej ukochanej ("Miła moja, kochana.").</p>
<p> </p>
<p>c) Bliskość dwojga osób ukazują następujące środki wyrazu:</p>
<ul>
<li>apostrofa, epitety ("Miła moja, kochana.");</li>
<li>zaimki  ("my", "naszych") i czasowniki ("budzimy się", "przejdziem") w pierwszej osobie liczby mnogiej ;</li>
<li>paralelizm składniowy ("My sami - tacy mali, krok jeszcze - przejdziem w mit. / My sami - takie chmurki u skrzyżowania dróg").</li>
</ul>
<p> </p>
<p>d) Zakochani czują się bezsilni wobec "mrocznego czasu", który w znacznym stopniu determinuje ich życie ("My sami - takie chmurki u skrzyżowania dróg, / gdzie armaty stuleci i krzyż, a na nim Bóg.") oraz sposób postrzegania rzeczywistości ("Te sznury, czy z szubienic?"). Groza wojny ("Łamanych czaszek trzask"), a także przeczucie nadchodzącej katastrofy ("i wiatr zahuczy czasem, i wiek przywali głazem") wywołują u bohaterów zwątpienie w siłę ich uczucia ("Nie stanie naszych serc.").</p>
<p> </p>
<p>e) Topos Erosa i Tanatosa uwidacznia się w tragicznym losie dwojga zakochanych, których miłość zdaje się słabnąć w obliczu wszechobecnej śmierci ("I płynie mrok. Jest cisza. Łamanych czaszek trzask; / i wiatr zahuczy czasem, i wiek przywali głazem. / Nie stanie naszych serc. Taki to mroczny czas.").</p>
<p> </p>
<p>f) Środki artystyczne służące wyeksponowaniu tego toposu:</p>
<ul>
<li>antyteza ("A serca - tak ich mało, a usta - tyle ich.");</li>
<li>metafora ("My sami - takie chmurki u skrzyżowania dróg, / gdzie armaty stuleci i krzyż, a na nim Bóg.).</li>
</ul>
<p> </p>
<p>g) Część indywidualna.</p>
<p> </p>
<p>h) Część indywidualna.</p>
<p> </p>
<p>Krzysztof Kamil Baczyński, "***[Niebo złote ci otworzę...]"</p>
<p>a) liryka bezpośrednia ("otworzę", "przemienię"), inwokacyjna ("ci", "wyjmij", "odmień")</p>
<p> </p>
<p>b) Podmiot liryczny doświadczył okrucieństwa wojny, dlatego otaczającą go rzeczywistość odbiera w zniekształcony sposób ("Jeno wyjmij mi z tych oczu / szkło bolesne - obraz dni, / które czaszki białe toczy / przez płonące łąki krwi."). Swą wypowiedź adresuje do ukochanej, którą obiecuje uszczęśliwić ("Niebo złote ci otworzę, / w którym ciszy biała nić") w zamian za pomoc w odcięciu się od bolesnej przeszłości ("Jeno odmień czas kaleki, / zakryj groby płaszczem rzeki").</p>
<p> </p>
<p>c) Bliskość dwojga osób ukazują następujące środki wyrazu:</p>
<ul>
<li>paralelizm składniowy ("Niebo złote ci otworzę", "Ziemię twardą ci przemienię", "I powietrza drżące strugi [...] / zmienię ci w aleje długie");</li>
<li>wyliczenie ("Jedno odmień czas kaleki, / zakryj groby płaszczem rzeki, / zetrzyj z włosów pył bitewny").</li>
</ul>
<p> </p>
<p>d) Na drodze do szczęścia zakochanych stoją traumatyczne wspomnienia podmiotu lirycznego ("Jeno odmień czas kaleki, / zakryj groby płaszczem rzeki"). Doświadczenie wojny odmieniło jego sposób postrzegania rzeczywistości, odebrało zadowolenie z życia ("Jedno wyjmij mi z tych oczu / szkło bolesne - obraz dni, / które czaszki białe toczy / przez płonące łąki krwi."). Ból podmiotu lirycznego może ukoić jedynie jego ukochana ("zetrzyj z włosów pył bitewny"), choć ona sama zdaje się odczuwać negatywne konsekwencje wojny ("Ziemię twardą ci przemienię / w mleczów miękkich płynny lot").</p>
<p> </p>
<p>e) Tematem utworu są wojna i towarzysząca jej śmierć (Tanatos) - będące zagrożeniem dla szczęścia (Eros) dwojga ludzi. Zakochani wzajemnie na sobie polegają ("Jeno odmień czas kaleki"), pragną się uszczęśliwiać ("Niebo złote ci otworzę") - mimo tragicznych doświadczeń, które odcisnęły piętno na ich życiu ("Ziemię twardą ci przemienię / w mleczów miękkich płynny lot").</p>
<p> </p>
<p>f) Środki artystyczne służące wyeksponowaniu tego toposu:</p>
<ul>
<li>antyteza ("Ziemię twardą ci przemienię / w mleczów miękkich płynny lot");</li>
<li>metafora, personifikacja ("wyprowadzę z rzeczy cienie, / które prężą się jak kot").</li>
</ul>
<p> </p>
<p>g) Część indywidualna.</p>
<p> </p>
<p>h) Część indywidualna.</p>
<p> </p>
<p>Tadeusz Gajcy, "Miłość bez jutra"</p>
<p>a) liryka bezpośrednia ("mój", "mówimy"), inwokacyjna ("spełniasz", "twoich")</p>
<p> </p>
<p>b) Podmiot liryczny to człowiek doświadczający miłości na równi z cierpieniem ("puszysta włosów twoich perła / jak płomień krągły w pościel spływa, / gdzie dłoń pierzasta jak z igliwia / rozdziela cienie ciał od lęku."). Swą wypowiedź kieruje do ukochanej ("Mój sen śmiertelny ciałem spełniasz / i słowem płochym w śnie poczętym.").</p>
<p> </p>
<p>c) Bliskość dwojga osób ukazują następujące środki wyrazu:</p>
<ul>
<li>metafora, porównania ("puszysta włosów twoich perła / jak płomień krągły w pościel spływa");</li>
<li>czasowniki ("mówimy") i zaimki ("nas") w pierwszej osobie liczby mnogiej;</li>
<li>paralelizm składniowy, elipsa ("Bo tyle tylko jest w nas ciepła [...], / i trwogi tyle, co zakrzepła / wyryje w twarzy łza jak z ognia / i głosu w nas, co wydać może / w kielichu warg języka ostrze.").</li>
</ul>
<p> </p>
<p>d) Bohaterowie nigdy nie mogą zapomnieć o przytłaczającej wojennej rzeczywistości - nieustannie odczuwają strach, nawet w chwilach miłosnego uniesienia ("puszysta włosów twoich perła / jak płomień krągły w pościel spływa, / gdzie dłoń pierzasta jak z igliwia / rozdziela cienie ciał od lęku."). Z powodu niepewnej przyszłości zakochani koncentrują się na chwili obecnej ("Mówimy szeptem krwi łagodnej / słuchając w sobie: niech w nas płynie, / niech niesie [...]."). Ich codzienność naznaczona jest cierpieniem, które w znacznym stopniu ogranicza ich zdolność do okazywania uczuć ("Bo tyle tylko jest w nas ciepła, / co dłoń zdziwiona objąć zdoła / i trwogi tyle, co zakrzepła / wyryje w twarzy łza jak z ognia"). Częściowa obojętność i pokorna zgoda na to, co ma przynieść los, może stanowić próbę pogodzenia się przez kochanków z wojenną rzeczywistością.</p>
<p> </p>
<p>e) Miłości bohaterów (Eros) nieustannie towarzyszy przeczucie zbliżającej się śmierci (Tanatos). Negatywny wpływ wojny na ich relację przejawia się przede wszystkim w powściągliwym okazywaniu uczuć ("Bo tyle tylko jest w nas ciepła, / co dłoń zdziwiona objąć zdoła") oraz niechęci do snucia dalekosiężnych planów ("[...] niech w nas płynie, / niech niesie [...]").</p>
<p> </p>
<p>f) Środki artystyczne służące wyeksponowaniu tego toposu:</p>
<ul>
<li>metafory ("Mój sen śmiertelny ciałem spełniasz", "i głosu tyle, co wydać może / w kielichu warg języka ostrze.", "Mówimy szeptem krwi łagodnej");</li>
<li>porównanie ("gdzie dłoń pierzasta jak z igliwia / rozdziela cienie ciał od lęku").</li>
</ul>
<p> </p>
<p>g) Część indywidualna.</p>
<p> </p>
<p>h) Część indywidualna.</p><br><head><meta charset="UTF-8"></head>
<a style="color:red; font-size:25px;">Zadanie 2</a><br>
<p>Doświadczenie wojny zniekształca sposób, w jaki bohaterowie postrzegają otaczającą ich rzeczywistość ("Jeno wyjmij mi z tych oczu / szkło bolesne - obraz dni, / które czaszki białe toczy / przez płonące łąki krwi."). Każdy aspekt ich codziennego życia naznaczony jest cierpieniem ("I płynie mrok. Jest cisza. Łamanych czaszek trzask.") i niepewnością ("Te sznury - czy z szubienic?"). Relacja dwojga zakochanych w obliczu wojennej grozy zyskuje tragiczny wymiar - miłość nie daje im całkowitego spełnienia, sprawia wrażenie nietrwałej, ulotnej ("Nie stanie naszych serc. Taki to mroczny czas."). Świadomość nadchodzącej zagłady, która ostatecznie pogrzebie nadzieje bohaterów na szczęśliwą przyszłość ("i wiatr zahuczy czasem, i wiek przywali głazem."), w znacznym stopniu ogranicza ich zdolność do okazywania uczuć ("Bo tyle tylko jest w nas ciepła, / co dłoń zdziwiona objąć zdoła / i trwogi tyle, co zakrzepła / wyryje w twarzy łza jak z ognia").</p><br>