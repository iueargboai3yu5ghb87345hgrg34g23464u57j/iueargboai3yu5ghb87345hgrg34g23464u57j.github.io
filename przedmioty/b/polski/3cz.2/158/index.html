<head><meta charset="UTF-8"></head>
<a style="color:red; font-size:25px;">Zadanie 1</a><br>
<p>a) Opisywany bal odbywa się w doskonale zaopatrzonym budynku opery, wewnątrz którego znajdują się m.in.: szatnia, bufet, loże, parkiet oraz cztery estrady. Patronat nad wydarzeniem obejmuje bliżej nieokreślony władca ("Potężny Archikrator"), dlatego w okolicy stacjonują reprezentacyjne oddziały wojska i policji. Ich zadaniem jest nie tylko budzić szacunek, ale również - gdyby zaszła taka konieczność - zaprowadzić porządek na ulicach. Miejsce, do którego przybywają goście, cechują przepych i elegancja. Uwagę czytelnika mogą przykuć takie szczegóły, jak czerwony dywan, marmurowe schody czy egzotyczne rośliny (oleandry). Wszystkie wymienione elementy - wraz z obstawiającym wejście do opery komitetem powitalnym - przydają imprezie świetności, dowodzą jej niezwykłego znaczenia.</p>
<p> </p>
<p>b) Bal wydaje Potężny Archikrator. Choć osoba mówiąca nie ujawnia jego tożsamości, można przypuszczać, iż jest on najbardziej wpływowym człowiekiem w kraju, być może władcą absolutnym. </p>
<p> </p>
<p>c) Wydarzenie zdaje się dezorganizować życie mieszkańców miasta. Na ulicach panuje tłok i chaos. Dominującymi elementami miejskiego krajobrazu są tłumy ludzi, korowody samochodów oraz czuwające nad porządkiem zastępy żołnierzy. Przedsiębiorcy (fryzjerzy, prostytutki) muszą tego dnia obsłużyć wyjątkowo dużą liczbę klientów, którzy z powodu długich kolejek niecierpliwią się i mdleją. Wszyscy - nawet ci, którzy nie zostali zaproszeni na bal - zdają się nim przejęci.</p><br><head><meta charset="UTF-8"></head>
<a style="color:red; font-size:25px;">Zadanie 2</a><br>
<p>a) Uczestników balu można podzielić na następujące grupy:</p>
<ul>
<li>arystokrację;</li>
<li>dowódców wojskowych; </li>
<li>polityków.</li>
</ul>
<p> </p>
<p>b) Arystokraci (m.in. Barbarossowie, Oxenstiernowie, Braganzowie) przybywają luksusowymi samochodami w asyście służących, odziani są w drogocenne i eleganckie stroje (futra, cylindry, lakierki). Bez wątpienia wiodą oni luksusowe, pozbawione trosk życie. Cechuje ich materializm i próżność.</p>
<p>Ubiór dowódców wojskowych (admirałów, generałów) jest majestatyczny, budzi szacunek. Zawiera liczne ozdoby: ordery, lampasy i akselbanty. Ich właściciele sprawiają wrażenie zadufanych, złaknionych podziwu. </p>
<p>Ambasadorów osoba mówiąca przedstawia jako "grubasów", zwraca więc uwagę na ich skłonność do obżarstwa.</p>
<p> </p>
<p>c) Uczestnicy balu zachowują się prymitywnie, w sposób nieprzystający do ich statusu społecznego. Cechuje ich obżarstwo i pijaństwo, a także nieznajomość zasad kulturalnego zachowania przy stole ("Przy bufecie - żłopanina, / Parskanina, mlaskanina [...]"). Niektórzy walczą między sobą o jedzenie ("A najgorzej przy kawiorze: / Tam - na zabój, tam - na noże") lub bawią się nim ("Sarni udziec wziął do tańca", "Zrobił z wędlin przekładańca") - takie niecywilizowane zachowanie stoi w sprzeczności z pozycją społeczną biesiadników. Podmiot liryczny opisuje ucztę ze wstrętem, podkreśla jej fizjologiczny, skrajnie nieestetyczny aspekt. </p><br><head><meta charset="UTF-8"></head>
<a style="color:red; font-size:25px;">Zadanie 3</a><br>
<p>Na karykaturalny wizerunek gości wpływa przedstawienie ich w pierwszej części utworu jako odhumanizowanej, bezimiennej masy (w kolejnych fragmentach poeta przybliża sylwetki poszczególnych przedstawicieli arystokracji - m.in. Burbona, Donny Diany czy Szacha Kaukazu). Nazwy stanowisk poszczególnych uczestników balu podmiot liryczny odmienia jak rzeczowniki nieosobowe, wyliczając na równi z pojawiającymi się w utworze zwierzętami: "Szambelany, / I buldogi pełnomocne / I terriery [...], / Admirały, generały [...]". Osoba mówiąca opisuje poszczególne postacie przez pryzmat posiadanych przez nie dóbr materialnych ("Zajeżdżają Buicki, Royce'y / I Hispany [...]"), elementów ubioru ("I burbony i szynszyle, / I ordery [...]") czy charakterystycznych cech wyglądu ("grubasowie"). Z tego powodu goście mogą wydać się czytelnikowi jednowymiarowi, pozbawieni głębi, nierealistyczni.</p>
<p>Osoba mówiąca tworzy stereotypowy obraz próżnych dam z wyższych sfer, opisując nienaturalne zachowanie kobiet przygotowujących się do balu. Te przesadnie przejmują się swym wyglądem, przypominają bezmyślne, pozbawione cech indywidualnych stado: "Każda poprawia, każda zerka [...] / I jeszcze pudrem / I jeszcze usta / I lustro lustrem / I znów do lustra [...]".</p>
<p>Uczestnicy balu ucztują w sposób przerysowany, wręcz komiczny. Są oni całkowicie pozbawieni dobrych manier - jedzą i piją łapczywie, toczą spory o jedzenie. Ich zachowanie jest nietaktowne, uwłacza ich godności ("Przez pomyłkę tknął widelcem / W cyc grafini Macabrini [...]"). Przypominają zwierzęta - owo podobieństwo podkreśla nacechowane emocjonalnie słownictwo, za pomocą którego podmiot liryczny oddaje proces spożywania posiłku przez gości: "żłopanina", "wcinać", "rwać", "smarować głodne gęby", "żreć", "tyłek świński", "serpentyna flaków". Widok objadających się biesiadników jest groteskowy, budzi wstręt ("Rozdzierane kaczki wrzeszczą, / Tłuszczem ciekną, w zębach trzeszczą [...]"). Wrażenia te potęgują towarzyszące uczcie nieprzyjemne dźwięki ("parskanina", "mlaskanina").</p>
<p>Wymienione wyżej zabiegi służą hiperbolizacji i w rezultacie wyśmianiu wad przedstawicieli elit społecznych XX-lecia międzywojennego, zdają się również wyrażać niechęć autora wobec ówczesnego społeczeństwa.</p><br><head><meta charset="UTF-8"></head>
<a style="color:red; font-size:25px;">Zadanie 4</a><br>
<p>a) Poeta podkreśla rozmach balu i rangę zaproszonych gości za pomocą następujących środków językowych:</p>
<ul>
<li>wykrzyknień („Co za pompa!”, „Co za gracja!”);</li>
<li>epitetów ("<span style="text-decoration:underline;">Wielkie</span> wstęgi, <span style="text-decoration:underline;">śnieżne</span> gorsy");</li>
<li>wyolbrzymień i metafor („W kordegardzie wojska mrowie”, „W blasku las ułańskich lanc"); </li>
<li>wyliczeń: („Zajeżdżają futra, fraki, / Lśniące laki, szapoklaki", "Zajeżdżają gronostaje / I brajtszwance, / Barbarossy, Oxenstierny / I Braganze");</li>
<li>powtórzeń: („I buldogi pełnomocne / I teriery / I burbony i szynszyle / I ordery / I sobole i grand-diuki / I goeringi");</li>
<li>zapożyczeń: („brajtszwance”, "szapoklaki").</li>
</ul>
<p> </p>
<p>b) Przykłady słownictwa potocznego i wulgarnego:</p>
<ul>
<li>"dziwki";</li>
<li>"żłopanina";</li>
<li>"cyc";</li>
<li>"żreć";</li>
<li>"w sztok zalany";</li>
<li>"gęby".</li>
</ul>
<p>Powyższe zwroty podkreślają karykaturalność uczestników balu oraz wskazują na panującą w operze swobodę obyczajów. Ponadto ujawniają pogardliwy stosunek podmiotu lirycznego do opisywanych zjawisk.</p>
<p> </p>
<p>c) Poeta posługuje się metonimią, aby opisać przybywających gości na podstawie posiadanych przez nich akcesoriów czy elementów ubioru. Zastępujące ludzi przedmioty zostają zatem upersonifikowane: "Zajeżdżają Buicki, Royce'y / I Hispany". Innym istotnym zabiegiem jest odmiana nazw rodów arystokratycznych jak rzeczowników nieosobowych, np. "Barbarossy", "Oxenstierny". W ten sposób podmiot liryczny zwraca uwagę na nieludzką, wręcz zwierzęcą naturę uczestników balu. Arystokraci tracą domniemaną szlachetność oraz dostojność, stają się w oczach odbiorcy pospolici. </p>
<p> </p>
<p>d) Sformułowania opisujące czynność jedzenia:</p>
<ul>
<li>"żłopanina";</li>
<li>"mlaskanina";</li>
<li>"parskanina";</li>
<li>"wcinać";</li>
<li>"rwać zębami";</li>
<li>"smarować głodne gęby";</li>
<li>"żreć".</li>
</ul>
<p>Podmiot liryczny posługuje się słownictwem nacechowanym emocjonalnie, aby podkreślić obżarstwo i niekulturalne zachowanie gości przy stole, a następnie skontrastować je z zajmowaną przez nich pozycją społeczną. Sposób ucztowania poszczególnych postaci znacząco odbiega od powszechnego wyobrażenia o elegancji czy dobrych manierach przedstawicieli wyższych sfer. Osoba mówiąca w najdrobniejszych szczegółach opisuje fizjologiczny aspekt spożywania posiłku. Uczestnicy balu jedzą zachłannie, nie zwracają uwagi na kwestie higieny czy komfortu współbiesiadników. Przypominają zwierzęta - podporządkowujące swe zachowanie najprostszym instynktom, nieznające pojęć cywilizacji czy kultury. Karykaturalny obraz ucztujących gości budzi wstręt.</p>
<p> </p>
<p>e) Poeta buduje dynamikę utworu za pomocą wykrzyknień ("Co za gracja! Co za władza! / Co za pompa! Jezu Chry...!"), powtórzeń ("Błyszczą kaski kirasjerskie, / Błyszczą buty oficerskie") oraz wyliczeń ("Szambelany / I buldogi pełnomocne / I terriery / I burbony i szynszyle / I ordery [...]"). Poeta buduje dynamikę zdarzeń i oddaje rytm balu za pomocą następujących środków poetyckich lub eksperymentów językowych:</p>
<ul>
<li>wykrzyknień ("Co za gracja! Co za władza! / Co za pompa! Jezu Chry...!");</li>
<li>wyliczeń i powtórzeń ("Szambelany / I buldogi pełnomocne / I terriery / I burbony i szynszyle / I ordery [...]");</li>
<li>zróżnicowanej długości wersów ("Wielkie wstęgi, śnieżne gorsy, / Szambelany");</li>
<li>zabiegu polegającego na rozbiciu słów na mniejsze cząstki ("Am! / Ba! / Sado! / Rowie!", "Ka / Ra / Bino / Wymi!");</li>
<li>fragmentów powtarzających się w charakterze refrenu i wpływających na tempo wypowiedzi ("Raz! / Dwa!", "Na tajniaka tajniak mruga", "IDEOLO, IDEOLO");</li>
<li>naśladujących echo "urwanych" wyrazów ("Na lewo, na prawo, na le, na pra", "gene orde dzwoni rami", "Ostro gra orkiestra-kiestra", "[...] W dziejowej skali, - ali, - ali, - ali, - ali");</li>
<li>homonimów ("I już - wziąć, i już - udami / I już - da mi! da mi! da mi!";</li>
<li>nagromadzenia krótkich słów, budzących skojarzenia z ruchem, tańcem lub muzyką ("I bac! w blask, w oklaski, brawo", "solo! solo! małpa! nie po...!, "uda uda da mi da mi", "Raz! Dwa! Solo! Solo!");</li>
<li>neologizmów ("Ideolo ideali / Lari fari lafirindia").</li>
</ul>
<p> </p>
<p> </p>
<p> </p>
<p> </p><br><head><meta charset="UTF-8"></head>
<a style="color:red; font-size:25px;">Zadanie 5</a><br>
<p>Tuwim zastosował w utworze instrumentację głoskową. Najczęściej występują głoski dźwięczne, takie jak:</p>
<ul>
<li>"l" - "IDEOLO, IDEOLO / Malo malo solo solo / malo solo malo brawo!";</li>
<li>"r" - "Ostro gra orkiestra-kiestra, / Z czterech rogów, czterech estrad";</li>
<li>"w" - "W kordegardzie wojska mrowie, / Wszędzie ostre pogotowie, / Niecierpliwe wina wrą";</li>
<li>"d" i "b" - "Udibidibindia, udibindia!".</li>
</ul>
<p> </p>
<p>Nagromadzenie powyższych głosek nadaje wypowiedzi rytm i sprawia, iż naśladuje ona energiczny, wręcz agresywny taniec uczestników balu. Ponadto zabieg ten wzbogaca warstwę brzmieniową utworu oraz oddziałuje na odbiorcę, wywołując określone doznania zmysłowe.</p><br><head><meta charset="UTF-8"></head>
<a style="color:red; font-size:25px;">Zadanie 6</a><br>
<p>a) Życie ludzi ukazanych w części VI może wydawać się monotonne i niespieszne ("drzemią, poziewują"), choć w rzeczywistości niemal wszyscy oddają się ciężkiej pracy - zarówno dorośli, jak i dzieci. Niektórzy zmierzają do miasta, aby sprzedać wyprodukowane samodzielnie towary ("Chłopki [...] / Idą boso i na sprzedaj / Masło niosą"), inni wypasają bydło ("Na pastwiska bydło gnają / Małe dzieci"). Oprócz cywilów w omawianym fragmencie pojawiają się również zmierzający na ćwiczenia żołnierze. Obok pieszych przejeżdżają wozy z zaopatrzeniem. Jedyną bezczynną postacią jest leżący w rowie pijany mężczyzna.</p>
<p> </p>
<p>b) Autor ukazuje różne aspekty życia prostych ludzi. Brak obuwia ("Chłopki [...] / Idą boso i na sprzedaj / Masło niosą") czy skromny dobytek ("Chłop prowadzi kulejącą / Krowę") budzą współczucie, świadczą o ubóstwie mieszkańców wsi. Aby przetrwać, muszą pracować i zarabiać - w przeciwieństwie do beztroskich, marnotrawiących pożywienie oraz pieniądze uczestników balu.<br/>Krajobraz jest spokojny, pozbawiony niesamowitości. Z dynamizmem balu kontrastują statyczne elementy przedmieścia i wsi: leżący w rowie pijany mężczyzna, kościół, cmentarz, szkoła, pasące się zwierzęta. Powtarzający się fragment: "Skrzypią wozy, przewalają się" wskazuje na rutynę oraz przewidywalność jako cechy determinujące życie na prowincji.</p>
<p>Opisywana przez podmiot liryczny sceneria mimo swej prozaiczności budzi zaufanie, uspokaja. Choć i tutaj pojawia się "tajniak", pozostaje on nieaktywny, jak gdyby nie dostrzegał w otoczeniu zagrożenia ani okazji do spisku ("Zawieszony pod sufitem / W żyrandolu tajniak drzemie").</p>
<p>Statyczność przedmiejskiego krajobrazu uwypukla również warstwa językowa - znacznie różniąca się od tej, która posłużyła osobie mówiącej do opisu balu. Budowa części VI jest regularna i uporządkowana, a słownictwo - stonowane, neutralne. Paralelizmy składniowe oddają ład opisywanej rzeczywistości, wprowadzają nastrój senności oraz sielanki.</p>
<p> </p><br>