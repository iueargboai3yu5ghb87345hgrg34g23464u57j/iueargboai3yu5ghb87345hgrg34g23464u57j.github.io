<head><meta charset="UTF-8"></head>
<a style="color:red; font-size:25px;">Zadanie 1</a><br>
<p>W pierwszej strofie podmiot liryczny wspina się po schodach. Nazywa je "kurczami rodzących się miast", gdyż prowadząc do kolejnych pięter, umożliwiają miejskiej przestrzeni rozrastanie się w płaszczyźnie wertykalnej (pionowej). Niezwykłe właściwości schodów oddają charakter miasta, którym osoba mówiąca zdaje się zafascynowana. Aby podkreślić jego majestatyczność oraz dynamizm zachodzących w nim procesów, używa wyolbrzymień ("piramidy piętr", "masywnej przestrzeni skręt"). Rozpoczynające utwór wykrzyknienie: "Wyżej!" zachęca do prężniejszego rozwoju, ponadto  sugeruje, iż nowoczesne miasto rośnie wzwyż, nie - jak dotychczas - wzdłuż i wszerz. </p><br><head><meta charset="UTF-8"></head>
<a style="color:red; font-size:25px;">Zadanie 2</a><br>
<p>Zadanie indywidualne</p><br><head><meta charset="UTF-8"></head>
<a style="color:red; font-size:25px;">Zadanie 3</a><br>
<ul>
<li>Czasowniki: <em>wspina się</em>, <em>warczy</em>, <em>zawisa</em>, <em>wskoczy</em>, <em>wyzwoli</em>, <em>rozprzestrzenia</em> [się], <em>bucha</em>, <em>rozpręża</em>, <em>łechce</em>, <em>zawiesza</em>, <em>kołysze się</em>,<em> przystaje</em>, <em>osiada</em>, <em>roztrącę</em>, <em>rozkręcę</em>, <em>błyśnie</em>, <em>podskoczy</em>, <em>napęcznieje</em>, <em>rozniesie</em>, <em>rozsadzi</em>, <em>wypnie</em>, <em>ruń</em>, <em>wwierca się</em>, <em>rwie</em>, <em>uderz</em>, <em>wydźwignij się</em>, <em>odhuczą</em>,<em> płyń</em>.</li>
<li>Imiesłowy: <em>wirujące</em>, <em>wnoszące</em>, <em>rodzących się</em>, <em>urastając</em>, <em>drgających</em>, <em>ciętym</em>,<em> zakrzepłych</em>, <em>falujące</em>, <em>zbliżone</em>.</li>
<li>Rzeczowniki odczasownikowe: <em>skręt</em>, <em>kurcze</em>, <em>pęd</em>, <em>świstem</em>.</li>
</ul>
<p> </p>
<p>Powyższe formy (zwłaszcza czasowniki i imiesłowy) tworzą obraz miasta jako żywego organizmu, posiadającego własną świadomość i pozostającego w nieustannym ruchu. Nagromadzenie określeń nazywających czynności silnie dynamizuje wypowiedź. Procesy towarzyszące rozrastaniu się miejskiej przestrzeni noszą znamiona agresji (<em>warczy</em>,<em> bucha</em>, <em>rwie</em>) oraz gwałtowności (<em>rozpręża</em>, <em>wirujące</em>, <em>pęd</em>). Miasto zdaje się rozwijać bez udziału budowniczych - jest samowystarczalne, a zarazem niepowstrzymane.</p><br><head><meta charset="UTF-8"></head>
<a style="color:red; font-size:25px;">Zadanie 4</a><br>
<p>Tworząc obraz nowoczesnego miasta, Przyboś odwołuje się do następujących zmysłów: </p>
<ul>
<li>równowagi (wyrażenia określające położenie w przestrzeni) - "płaszczyzny kręte", "płaszczyzny wirujące, płaszczyzny wznoszące"; </li>
<li>słuchu (dźwięki towarzyszące pogrążonemu w pracy miastu) - "warczy windami rozmachu", "świstem drgających świdrów";</li>
<li>dotyku (ożywienia podkreślające biologiczny charakter miasta) - "jak rozkosz łechce bezmiar igłą piorunochronu", "wwierca się w fabryk brzuch";</li>
<li>wzroku (słownictwo opisujące efekty świetlne, barwy i dynamiczną pracę maszyn) - "jak elektryczność błyśnie", "nad hut czerwone hale".</li>
</ul><br><head><meta charset="UTF-8"></head>
<a style="color:red; font-size:25px;">Zadanie 5</a><br>
<p>Przedstawiona przez poetę miejska przestrzeń sprawia wrażenie monumentalnej i niepowstrzymanej. Rola człowieka, który zapoczątkował proces urbanizacji ("Wyżej! Sztabami roztrącę ulic gardła"), szybko traci na znaczeniu. Miasto zdaje się niepowstrzymanie rosnąć, coraz bardziej przypominając żywą, obdarzoną świadomością istotę: "Warczy windami rozmachu, zawisa na lewarze, / wskoczy! Na wieżach radia z materii myśl wyzwoli". Dysponuje nieograniczoną energią, którą wykorzystuje do kreacji nowej przestrzeni: "Jak elektryczność błyśnie, podskoczy murem w górę, / przestworem napęcznieje olbrzymi miasta kolos;". Twórczy pęd miasta paradoksalnie bierze się z destrukcji i przemocy: "rozniesie wszystkie place, rozsadzi mas strukturę", "wwierca się w fabryk brzuch", "uderz w globu centralny nerw!". Podmiot liryczny obserwuje te procesy ze szczytu wielopiętrowej budowli, zapewne wieżowca. Sytuacja, w jakiej się znajduje, może symbolizować pozycję człowieka w nowoczesnym świecie: jest on dumnym obserwatorem dzieła, któremu dał początek i które zaczęło żyć własnym życiem.</p><br><head><meta charset="UTF-8"></head>
<a style="color:red; font-size:25px;">Zadanie 6</a><br>
<p>Wybrane metafory występujące w wierszu i ich znaczenie:</p>
<ul>
<li>"płaszczyzny kręte, piramidy piętr" - poeta stosuje peryfrazę, aby scharakteryzować schody;</li>
<li>"rodzących się miast kurcze" - miasto "rodzi się", ma zatem charakter organiczny; rola schodów, które dają życie miastu, wydaje się uwznioślona;</li>
<li>"wspina się, urastając, sześcienna dusza stolic" - miejska przestrzeń zostaje upersonifikowana, nabiera cech świadomego, niezależnego bytu;</li>
<li>"warczy windami rozmachu, zawisa na lewarze" - rozwój miasta jest gwałtowny i dynamiczny;</li>
<li>"Wyżej! Sztabami ramion roztrącę ulic gardła, / prężność rozkręcę palcami jako korbami opornic" - technika jest narzędziem w rękach człowieka (poety), umożliwia penetrowanie nieznanych dotąd obszarów sztuki; części ciała zostały w zaskakujący sposób zestawione z elementami maszyny;</li>
<li>"płyń w zmierzch stalowy nieba i gwiazd zbliżone dale: / w dachy." - technika umożliwia spojrzenie na świat z nowej perspektywy.</li>
</ul>
<p> </p>
<p>Metafory występujące w wierszu są zgodne z założeniami Awangardy Krakowskiej. Język utworu pełen jest przenośni opartych na peryfrazach i zaskakujących zestawieniach. "Dachy" tworzą obraz miasta przypominającego prężnie wzrastający organizm - realizują w ten sposób postulat "organiczności". Miasto - jako dzieło ludzkich rąk - Przyboś uwznioślił, przedstawiając jako monumentalne, swą doskonałością mogące rywalizować z porządkiem metafizycznym ("wydźwignij się do chmur"). Rozwój przemysłu umożliwia spojrzenie na miasto z zupełnie nowej perspektywy - ze szczytu wieżowca. Wizja techniki jako narzędzia zdaje się realizować postulowane przez Peipera "wprowadzenie maszyny w te prowincje sztuki, do których nie miała dostępu lub dostęp jej został ograniczony."</p>
<p> </p>
<p> </p><br><head><meta charset="UTF-8"></head>
<a style="color:red; font-size:25px;">Zadanie 7</a><br>
<p>Zadanie indywidualne</p><br>