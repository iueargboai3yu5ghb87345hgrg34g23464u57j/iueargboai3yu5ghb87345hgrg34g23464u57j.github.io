<head><meta charset="UTF-8"></head>
<a style="color:red; font-size:25px;">Zadanie Zad. podsumowujące 1</a><br>
<p>Przykładowa odpowiedź:</p>
<p>Według skamandrytów poeta w niepodległym kraju to artysta wolny i niezależny. Ostatecznie zrywa z tradycją romantyczną, która czyniła z jego twórczości patriotyczny obowiązek wobec ojczyzny. Poeta w czasach powojennych adresuje swe utwory do prostych, niewykształconych obywateli, odczuwa z nimi silną więź. Przede wszystkim jest wrażliwy na piękno natury, potrafi cieszyć się małymi rzeczami. Równie dużą fascynację budzi w nim miasto - jako symbol rozwoju i nieustannego ruchu.</p>
<p>Podmiot liryczny w "Herostratesie" Jana Lechonia to człowiek zmęczony tematyką mesjanistyczną i narodowowyzwoleńczą. Buntuje się przeciw dawnym tradycjom, wyraża zdecydowany sprzeciw wobec symboli powstańczych. Formułuje konkretne życzenie: "A wiosną - niechaj wiosnę, nie Polskę zobaczę". Pragnie zapomnieć o burzliwej przeszłości ojczyzny. Wieczne umartwianie się oraz rozpamiętywanie dawnych krzywd przesłania podmiotowi lirycznemu rzeczywistość, uniemożliwia czerpanie radości z piękna wiosennych krajobrazów. Utwór Lechonia zdaje się sugerować, iż powojenna poezja powinna mówić o sprawach codziennych i uniwersalnych, takich jak choćby uroki natury.</p>
<p>Podobną buntowniczą postawę przyjmuje poeta z "Czarnej wiosny" Antoniego Słonimskiego. Artysta "zrzuca z ramion płaszcz Konrada" - nie chce dłużej służyć narodowi, pragnie wyzwolić się ze wszelkich zobowiązań wobec ojczyzny. Tej nie trzeba już opłakiwać, zatem dawna poezja staje się bezużyteczna. Podmiot liryczny włącza w obszar swych zainteresowań elementy miejskiej scenerii, np. lokomotywę. Hałas i wszechobecny pęd stają się dla artysty natchnieniem, podkreślają charakterystyczny dla poezji skamandrytów witalizm.</p>
<p>Nastrój utworu Juliana Tuwima pt. "Do krytyków" jest zdecydowanie bardziej optymistyczny i radosny. Wypowiadający się w wierszu poeta również się buntuje, robi to jednak w sposób stonowany, pogodny. O swych poglądach nie mówi wprost. Manifestuje swą niezależność, na przekór krytykom poświęcając się błahej, prozaicznej czynności - przejażdżce tramwajem. Źródłem szczęścia jest dla podmiotu lirycznego wiosna, która zdaje się doskonale wkomponowywać w miejski krajobraz. W zachowaniu poety można dostrzec, w jaki sposób pojmuje poezję. Chciałby, aby dotyczyła życia codziennego, a przez to była zrozumiała dla przeciętnego odbiorcy. Przede wszystkim jednak nie powinny jej krępować żadne wymogi czy bariery.</p>
<p>Powyższe utwory kreują spójny wizerunek poety jako burzyciela starego porządku. Domaga się on nowej formy poezji, która trafi do szerszego grona odbiorców. Odcina się od przeszłości, a swą uwagę przekierowuje na teraźniejszość - potrafi cieszyć się chwilą, dostrzega piękno w niepozornych rzeczach.</p><br><head><meta charset="UTF-8"></head>
<a style="color:red; font-size:25px;">Zadanie Zad. podsumowujące 2</a><br>
<p>Język omówionych utworów jest prosty, zawiera wyrażenia kolokwialne (potoczne), np.: "zwalcież" ("Herostrates"), "pusta heca" ("Czarna wiosna"), "Wesoło w czubie i w piętach" ("Do krytyków"). W każdym z wierszy można odnaleźć wiele sformułowań nacechowanych emocjonalnie - zwłaszcza apostrof i wykrzyknień - takich jak: "I gniewem / Zachłyśnie się mej pieśni bunt", "Maju, maju!", "Zabijcie go!". Opisywane przez osoby mówiące obrazy poetyckie są plastyczne, silnie oddziałują na wyobraźnię. Widać to zwłaszcza w przypadku opisów przyrody lub miasta: "Jesiennych wiatrów gędźba w półnagich badylach", "Słyszę w sapaniu lokomotyw / rytm heksametru [...]". Wspomniane utwory mają bogatą metaforykę: "Papuga wszystkich ludów", "Gdzie indziej żagiew moja pada!", "Miasto na wskroś mnie przeszywa!".<br/><br/></p><br><head><meta charset="UTF-8"></head>
<a style="color:red; font-size:25px;">Zadanie 1</a><br>
<p>Nadrzędnym celem skamandrytów była demokratyzacja poezji, polegająca na znacznym poszerzeniu kręgu jej odbiorców. Jednocześnie zakładała ona zerwanie z wizerunkiem poety jako wyobcowanej, wyjątkowej jednostki. Poezja miała od tej pory mówić o sprawach bliskich prostemu człowiekowi. Zmiany te zmierzały do unowocześnienia literatury i kultury, wreszcie samego człowieka. Skamandryci postulowali również swobodną twórczość artystyczną, za którą poeta powinien być w pełni odpowiedzialny.  </p><br><head><meta charset="UTF-8"></head>
<a style="color:red; font-size:25px;">Zadanie 2</a><br>
<p>Skamandryci realizowali postawione sobie zadania, aktywnie uczestnicząc w szeroko pojętym życiu kulturalnym. Interesowali się zwłaszcza takimi dziedzinami jak poezja, publicystyka czy kabaret. Działalność skamandrytów kształtowała procesy społeczne wzorem cywilizacji Zachodu. Aby na nowo ukształtować świadomość Polaków, poezja uległa "uprozaicznieniu", mówiła odtąd o sprawach bliskich przeciętnemu odbiorcy. Zachęcała do czerpania radości z życia, była optymistyczna i pogodna.</p><br><head><meta charset="UTF-8"></head>
<a style="color:red; font-size:25px;">Zadanie 3</a><br>
<p>Skamandryci czuli się odpowiedzialni za nastroje panujące w społeczeństwie. Swą poezją propagowali optymizm, umiłowanie życia i pogodną akceptację powojennej rzeczywistości. Ich nadrzędnym celem była walka z polskim „kompleksem cywilizacyjnym”, czyli głęboko zakorzenionym przeświadczeniem Polaków o wyższości innych narodów nad ich własnym.</p><br>