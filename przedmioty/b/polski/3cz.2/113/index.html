<head><meta charset="UTF-8"></head>
<a style="color:red; font-size:25px;">Zadanie Zad. podsumowujące 1</a><br>
<p>Przykładowa odpowiedź (na podstawie fragmentów z podręcznika):</p>
<p>Cezary po raz pierwszy słyszy o rewolucji, kiedy jeszcze mieszka w Baku. Nowa ideologia zaspokaja jego młodzieńczą potrzebę buntu. Z powodu swej niedojrzałości bohater łatwo daje się zindoktrynować: ślepo ufa w każde słowo wypowiedziane przez komunistów, na odmienne poglądy własnej matki reaguje agresją. Jego wiara w rewolucję jest zatem powierzchowna, bo pozbawiona punktów odniesienia, wreszcie życiowych doświadczeń. Śmierć matki i dramatyczna sytuacja w Baku silnie kształtują osobowość bohatera. Choć nie zmienia on swych poglądów na temat komunizmu, dochodzi do wniosku, że wszelki fanatyzm może prowadzić do bezmyślnego okrucieństwa, którego ofiarami często stają się niewinni.</p>
<p>W niepodległej Polsce bohater nawiązuje wiele wartościowych znajomości, zwłaszcza z Antonim Lulkiem oraz Szymonem Gajowcem, wyznawcami skrajnie odmiennych ideologii. Pierwszy z nich to fanatyczny komunista, zafascynowany egzekucjami i terrorem - jak niegdyś Cezary. Baryka wkrótce zaczyna rozumieć, że Lulek z przekonaniem opowiada o rzeczach, których nie widział na własne oczy, i że głoszone przez niego teorie nie znajdują odzwierciedlenia w rzeczywistości. Z drugiej strony Gajowiec przedstawia Cezaremu ambitny plan naprawy Rzeczpospolitej, lecz w swoim działaniu jest zbyt powściągliwy i ostrożny. Jego reformy mają się dokonać w bliżej nieokreślonej przyszłości, nie uwzględniają poprawy jakości życia współczesnych Polaków. Baryka czuje się rozdarty między dwoma światopoglądami. Dostrzega zarówno wady, jak i zalety każdego z nich. Zdaje się otwarty na różne możliwości, choć żadna z nich nie jest w stanie w pełni go usatysfakcjonować. Zapytany przez komunistów o alternatywę dla ich ideologii, Cezary przyznaje: "Tego ja nie wiem. Ja przecie tylko słucham. Uczę się tutaj."</p>
<p>Bohater czuje się rozczarowany postawą Gajowca, który - choć kierują nim szlachetne pobudki - powstrzymuje się przed podjęciem konkretnych działań. Cezary domaga się czynu, obietnice już mu nie wystarczają. Chce przeprowadzić odważne reformy i dzięki nim porwać tłumy: "Polsce potrzeba na gwałt wielkiej idei!" W finale powieści - zapewne pod wpływem impulsu - bohater dołącza do manifestacji robotników, wkrótce wysuwa się przed szereg. Zakończenie można interpretować na wiele sposobów. Nie musi ono oznaczać, iż Cezary ostatecznie wybiera komunizm. Jego postawa sprawia raczej wrażenie złotego środka pomiędzy skrajnymi i równie niedoskonałymi ideologiami. Bohater postępuje zgodnie z własnym sumieniem - podejmuje aktywną walkę z niesprawiedliwością, choć może ona przynieść katastrofalne skutki.</p><br><head><meta charset="UTF-8"></head>
<a style="color:red; font-size:25px;">Zadanie Zad. podsumowujące 2</a><br>
<p>Zadanie indywidualne</p><br><head><meta charset="UTF-8"></head>
<a style="color:red; font-size:25px;">Zadanie Zad. podsumowujące 3</a><br>
<p>W kontekście zanalizowanych fragmentów słowa Baryki: "Ja nie jestem z parafii. Ani z tej, ani z żadnej" mogą oznaczać ideową neutralność bohatera. Powstrzymuje się on od dokonania wyboru pomiędzy komunizmem a poglądami Gajowca. Zamiast tego zachowuje swą indywidualność, postępuje zgodnie z własnym sumieniem - niezależnie od wszelkich ideologicznych ugrupowań.</p><br><head><meta charset="UTF-8"></head>
<a style="color:red; font-size:25px;">Zadanie Zad. podsumowujące 4</a><br>
<p>Przykładowa odpowiedź:</p>
<p>Cezary Baryka sprawia wrażenie rozdartego pomiędzy dwiema ideologiami, z których żadna nie spełnia jego oczekiwań. Naprzemiennie odwiedza Lulka i Gajowca, wdaje się z nimi w dyskusje. Mimo że dostrzega hipokryzję rozmówców, nie decyduje się na zerwanie kontaktów z żadnym z nich. Bohater nie potrafi podjąć wiążącej decyzji, jego działania można uznać za niekonsekwentne, sprzeczne z jego przekonaniami. Pojawia się na spotkaniu działaczy komunistycznych, z którymi wdaje się w żarliwą dyskusję, nazywa głoszone przez nich teorie propagandą. Można odnieść wrażenie, iż Baryka - bardziej niż rozmówców - pragnie siebie samego przekonać o słuszności wiary w państwo. Polemika stwarza okazję do autorefleksji. Bohater kilkakrotnie podkreśla: "Ja przecie tylko słucham. Uczę się tutaj." Słowa te świadczą o jego pokorze i otwartości na odmienny światopogląd - owych cech nie można przypisać żadnemu ze znajomych Baryki. Kiedy Cezary po raz ostatni odwiedza Gajowca, wyrzuca mu bierność oraz hipokryzję. Jednocześnie z autentycznym zaangażowaniem wykłada własne racje, pragnie przemówić rozmówcy do rozsądku, zachęcić go do podjęcia konkretnych działań.</p>
<p>W finale powieści bohater podejmuje spontaniczną decyzję - bierze udział w manifestacji warszawskich robotników. Zaskakujący wydaje się pochód ramię w ramię z Antonim Lulkiem, z którego poglądami Baryka się nie zgadzał. Fakt ten dobitnie wskazuje na zagubienie młodego mężczyzny. Zdaje się on zwolennikiem czynu - jednocześnie zachowuje ideologiczną neutralność. Wprawdzie wyznaje określone wartości, jednakże nie utożsamia się z żadnym z ugrupowań, które dotychczas walczyły między sobą o jego poparcie. Choć problem bezpośrednio nie dotyczy Cezarego, ten wkrótce maszeruje na czele robotników, gotów oddać życie w imię swych przekonań. </p><br><head><meta charset="UTF-8"></head>
<a style="color:red; font-size:25px;">Zadanie 1</a><br>
<p>Cezary Baryka to młodzieniec, którego charakter i światopogląd ulegają ciągłym przemianom. Bohater spotyka na swej drodze przedstawicieli odmiennych ideologii. Waha się między różnymi opcjami, nie potrafi dokonać ostatecznego wyboru. Jako obcokrajowiec, który na własne oczy widział konsekwencje rewolucji bolszewickiej, niepodległą Polskę ogląda z szerszej perspektywy. Poczynione w ojczyźnie obserwacje konfrontuje nie tylko z wcześniejszymi doświadczeniami, ale również z wpojoną mu przez ojca mityczną wizją szklanych domów. Mnogość punktów widzenia oraz czynników oddziałujących na bohatera stają się przyczyną licznych dylematów, a w konsekwencji decydują o jego wyobcowaniu. Taka kreacja bohatera "Przedwiośnia" podkreśla nastroje panujące w powojennej Polsce, pełnej "wewnętrznych napięć i konfliktów". Dzięki temu powieść Żeromskiego zdaje się odzwierciedlać rozterki ówczesnych Polaków, stojących przed trudnym wyborem jednej ze skrajnie różnych koncepcji odbudowy niepodległej ojczyzny.</p><br><head><meta charset="UTF-8"></head>
<a style="color:red; font-size:25px;">Zadanie 2</a><br>
<p>"Przedwiośnie" to nowoczesny moralitet. Zgodnie z jego koncepcją główny bohater - Cezary Baryka - to "everyman", czyli człowiek przeciętny, pozbawiony cech szczególnych. Ponieważ jest młody, jego osobowość dopiero się kształtuje. Bohater ulega cudzym wpływom, uczy się na błędach, wyciąga z nich różne wnioski. W konfrontacji ze spotykanymi na swej drodze nietuzinkowymi jednostkami zdaje się odgrywać drugorzędną rolę - biernego słuchacza i ucznia. Brak indywidualizmu bohatera czyni z niego "reprezentanta ludzkości", patrzącego na niepodległą Polskę jako na dziwny, obcy twór.</p>
<p>Motyw moralitetowej psychomachii ujawnia się w rozdarciu Cezarego pomiędzy dwiema różnymi ideologiami, reprezentowanymi przez Antoniego Lulka i Szymona Gajowca. Jerzy Kwiatkowski zauważa również, że metaforyczna walka o duszę bohatera toczy się również między sielanką ziemiańskiego życia a "służbą w obronie skrzywdzonych i poniżonych".</p><br><head><meta charset="UTF-8"></head>
<a style="color:red; font-size:25px;">Zadanie 1</a><br>
<p>Zadanie indywidualne</p><br><head><meta charset="UTF-8"></head>
<a style="color:red; font-size:25px;">Zadanie 2</a><br>
<p>Zadanie indywidualne</p><br>