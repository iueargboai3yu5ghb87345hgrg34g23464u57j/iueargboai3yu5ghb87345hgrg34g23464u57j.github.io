<head><meta charset="UTF-8"></head>
<a style="color:red; font-size:25px;">Zadanie 8</a><br>
<ul>
<li>Po śmierci matki Cezary czuł się bardzo osamotniony. Często odwiedzał grób matki. Trudne chwile najwyraźniej utwierdziły go w przekonaniu o słuszności idei rewolucji, o której nieustannie rozmyślał: "Twój syn nie może stać w szeregu ciemiężycieli. Nie chcę! Nie będę! [...]" Podczas bombardowania Baku życie bohatera drastycznie się zmieniło. Stracił dach nad głową, każdego dnia walczył o przetrwanie ("Chadzał półnagi, brudny, obrośnięty kłakami, nie wiedząc dnia ani godziny, kiedy go niewiadomy pocisk porazi."). Jako ocalały z bombardowania został zmuszony do pracy w charakterze grabarza.</li>
<li>Choć dom rodzinny Cezarego zbombardowano, bohater wraz z kilkoma innymi ocalałymi urządzili sobie kryjówkę w piwnicy, w której niegdyś przechowywano majątek Baryków.</li>
<li>Cezary często głodował. Nie wiadomo dokładnie, w jaki sposób zdobywał pożywienie, jednak narrator subtelnie sugeruje, iż sytuacja zmuszała bohatera do kradzieży: "[...] czyhał na sposobność zdobycia jakiego takiego pożywienia, sposobem niewiele mającym wspólnego z prawem normalnego kupna albo uspołecznioną wymianą jakichkolwiek walorów."</li>
<li>Bohatera - "wraz z innymi przybłędami, którzy się od śmierci wykpić zdołali" - zmuszono do pracy polegającej na przewożeniu i zakopywaniu ciał ofiar bombardowania ("[...] spełniał pod przymusem obowiązek karawaniarza i grabarza").</li>
</ul><br><head><meta charset="UTF-8"></head>
<a style="color:red; font-size:25px;">Zadanie 9</a><br>
<p>a) Poglądy Cezarego Baryki na temat komunizmu stają się bardziej radykalne po śmierci matki. Odwiedzając jej grób, bohater nazywa rewolucję "koniecznością" i "prawem moralnym". Wyrzeka się wszelkich dóbr materialnych, które uważa za zagarnięte ubogim - ofiarom wieloletniego ucisku ze strony "uprzywilejowanych". Rewolucja miała pomścić cierpiących z powodu nierówności społecznych i w rezultacie zaprowadzić na świecie sprawiedliwość. Sprzeciw wobec nowego ładu Cezary utożsamia z byciem po stronie "ciemiężycieli", do których nie chce należeć. Wierzy, iż nastały nowe, lepsze czasy ("Precz nareszcie z krzywdą! Przecz z przemocą człowieka nad człowiekiem!"). Czuje się szczęśliwy, gdyż owe przemiany dokonały się za jego życia.</p>
<p> </p>
<p>b) Zauroczony urodą martwej Ormianki bohater wyobraża sobie jej prawdopodobną przeszłość: szczęśliwe, beztroskie życie, które wiodła, dopóki nie padła ofiarą rzezi. Cezarego gnębią wyrzuty sumienia. Uważa się za tchórza, gdyż nie jest w stanie przeciwstawić się mordującym Ormian Tatarom. Niecodzienna sytuacja skłania bohatera do refleksji na temat rewolucji: podważa przekonanie o jej słuszności, wskazuje na jej tragiczny aspekt i konsekwencje. Cezary dochodzi do wniosku, iż zbrojny przewrót wiąże się z terrorem, którego ofiarą padają zwykli, niewinni ludzie. Zaczyna rozumieć, że pamięć o zbrodniach przodków ("Uczono mię imion tyranów przeszłości [...]") nie jest wystarczającym usprawiedliwieniem ludobójstwa. </p><br>