<head><meta charset="UTF-8"></head>
<a style="color:red; font-size:25px;">Zadanie 7</a><br>
<p>Motyw labiryntu przejawia się w próbach odnalezienia przez Józefa K. sali sądowej. Do wnętrza wskazanego przez władze budynku można się dostać na wiele sposobów - bohater zupełnie przypadkowo wybiera właściwą klatkę schodową ("Ostatecznie wszedł jednak na schody i nasunęło mu się odległe wspomnienie sentencji Willema, że wina sama przyciąga sąd, z czego by właściwie wynikało, że lokal sądowy powinien znajdować się przy schodach, które K. przypadkowo wybrał."). Przez pewien czas błądzi, przemierzając kolejne piętra i zaglądając do cudzych mieszkań. Ponieważ nie zna dokładnego adresu pomieszczenia, w którym ma się odbyć przesłuchanie, musi zdać się na los lub uprzejmość lokatorów. Wreszcie K. - niemal zrezygnowany - napotyka w jednym z mieszkań podejrzanie zachowującą się praczkę. Wysiłki bohatera opłacają się, ponieważ kobieta prowadzi go w miejsce, którego szukał. Przypominająca labirynt droga do sali rozpraw zdaje się więc próbą charakteru oskarżonego. Być może mająca osądzić K. instytucja chciała w ten sposób zamanifestować swą władzę nad nim. Motyw labiryntu podkreśla również zagubienie bohatera, który na przekór nieprzychylnym urzędnikom usiłuje odkryć prawdę o mechanizmach rządzących jego życiem.</p>
<p>Sala rozpraw sąsiaduje z pomieszczeniem, w którym praczka wykonuje swą pracę, w dodatku mieści się w budynku mieszkalnym. Granica między przestrzenią publiczną a prywatną zostaje więc zatarta. Widać to jeszcze wyraźniej na przykładzie wnętrza sali sądowej. Ludzie są tu stłoczeni tak ciasno, że trudno jednoznacznie określić, kto jest urzędnikiem, a kto zwykłym widzem ("Stłoczona gromada najrozmaitszych ludzi [...] wypełniała średniej wielkości pokój o dwu oknach [...]."). K. z trudem udaje się znaleźć miejsce na podium, naprzeciw sędziego ("[...] ciżba za nim była tak wielka, że musiał stawiać jej opór, jeśli nie chciał strącić z podium stołu śledczego, a może nawet i jego samego."). Zniesienie granicy między przestrzenią publiczną a prywatną może sugerować, iż instytucja rządowa ingeruje w życie obywateli, pozbawiając ich wszelkich swobód. W Kafkowskim sądzie bohater nie może nic ukryć - jego sekrety muszą wyjść na jaw.</p>
<p> </p>
<p> </p><br><head><meta charset="UTF-8"></head>
<a style="color:red; font-size:25px;">Zadanie 8</a><br>
<p>Zadanie indywidualne</p><br>