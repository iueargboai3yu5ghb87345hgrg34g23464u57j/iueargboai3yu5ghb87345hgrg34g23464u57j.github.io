<head><meta charset="UTF-8"></head>
<a style="color:red; font-size:25px;">Zadanie 1</a><br>
<p>Wielokrotnie powtarzany czasownik "widziałem" wskazuje na doświadczenie życiowe podmiotu lirycznego oraz jego świadomość procesów dziejowych. Osoba mówiąca opowiada zatem o autentycznych wydarzeniach, których była świadkiem.</p><br><head><meta charset="UTF-8"></head>
<a style="color:red; font-size:25px;">Zadanie 2</a><br>
<p>Podmiot liryczny to doświadczony, dojrzały człowiek, który obserwował zmieniającą się na świecie sytuację polityczną. Wypowiada się w oskarżycielskim tonie, zarzucając rządzącym hipokryzję i kwestionując ich władzę.</p><br><head><meta charset="UTF-8"></head>
<a style="color:red; font-size:25px;">Zadanie 3</a><br>
<p>Adresatem utworu są rządzący. Charakteryzuje ich powtarzający się cykl działań, polegający na wypowiadaniu i prowadzeniu działań wojennych, zawieraniu sojuszy oraz obejmowaniu władzy. Na rządzących jako odbiorców wypowiedzi lirycznej wskazują również ich atrybuty: karabin, czołg, korona, tron.</p><br><head><meta charset="UTF-8"></head>
<a style="color:red; font-size:25px;">Zadanie Zad. podsumowujące 1</a><br>
<p>Tuwim przedstawia elity jako wyrachowanych i egoistycznych konsumpcjonistów. Wiodą oni wystawne, próżniacze życie. Lubią uzewnętrzniać swą władzę oraz dostojność, nosząc szykowne stroje lub przyozdobione orderami mundury ("Do generałów"). Rządzący posługują się propagandą, aby zmanipulować prostych ludzi i wykorzystać ich do własnych celów. Bez wahania posyłają obywateli na pewną śmierć w wojnie o pieniądze lub zasoby, które zasilą majątek najbogatszych ("Do prostego człowieka"). Przedstawiciele arystokracji trwonią czas na bezproduktywnej zabawie, nie zważając na pogłębiającą się nierówność społeczną ("Bal w Operze"). Władza elit jest pozorna, gdyż opiera się na fałszywym autorytecie - wykreowanym dzięki propagandzie i niepopartym faktyczną działalnością na rzecz społeczeństwa.</p>
<p>W piosence Kultu - podobnie jak w poezji Tuwima - ujawnia się hipokryzja elit, które z premedytacją wszczynają wojnę, aby wkrótce zawrzeć chwilowy rozejm. Władcy naprzemiennie stają się dla siebie wrogami i przyjaciółmi - cykl ten powtarza się wielokrotnie, nieustannie burząc porządek świata. Choć zmieniają się czasy oraz rządzący, mechanizm prowadzenia wojen pozostaje taki sam. W konsekwencji słuszność konfliktów zbrojnych budzi poważne wątpliwości. Podmiot liryczny - doświadczony i dojrzały obywatel - zdaje się w pełni świadomy manipulacji, którą posługują się elity. Wyraźnie kwestionuje ich autorytet ("nie macie władzy na świecie"), co budzi skojarzenia z odważną deklaracją Tuwimowego "zamyślonego przechodnia": "My jesteśmy tu generałami".</p>
<p>Elity w wierszach Tuwima oraz utworze Kultu dystansują się od zwyczajnych ludzi, okazując swą wyższość nad nimi. Mimo to nie mają faktycznej władzy: aby stworzyć iluzję swej potęgi, specjalizują się w zakulisowych, propagandowych działaniach. To przede wszystkim doświadczeni oszuści, nigdy nieujawniający prostym obywatelom prawdziwych motywacji swych poczynań. Jedynie "zamyśleni przechodnie", czyli świadomi obywatele, są w stanie dostrzec dwulicowość elit. </p>
<p> </p><br><head><meta charset="UTF-8"></head>
<a style="color:red; font-size:25px;">Zadanie Zad. podsumowujące 2</a><br>
<p>Władcy w omawianych utworach kojarzą się przeciętnemu obywatelowi z zewnętrznymi oznakami zwierzchnictwa: orderami, koronami czy tronami. Atrybuty te tworzą dystans między rządzącymi a rządzonymi. Współpraca tych grup nie jest możliwa, ponieważ ci pierwsi dbają wyłącznie o własne interesy ("Twoja jest krew, a ich jest nafta!"). Egoizm władców przejawia się w obojętności na los zwykłego obywatela, który w ich walce o wpływy i bogactwo odgrywa drugoplanową rolę. Wiersze Tuwima, zwłaszcza "Do prostego człowieka", ukazują prawdziwe oblicze rządzących jako pozbawionych sumienia tyranów, skłonnych poświęcić życie podwładnych dla prywatnych korzyści ("Wiedz, że to bujda, granda zwykła, / Gdy ci wołają: <em>Broń na ramię!</em>, Że im gdzieś nafta z ziemi sikła / I obrodziła dolarami"). Utwór Kultu przedstawia władców jako centralne postacie w porządku świata - sami wszczynają wojny ("jeździli po sobie czołgami"), wydają rozkazy i rozporządzenia ("siadali na tronie w koronie"), wreszcie zawierają sojusze ("podawali sobie z uśmiechem dłonie"). Sprawiają wrażenie obojętnych na fakt, iż konsekwencje ich decyzji ponoszą zwykli ludzie - tracący zdrowie lub życie w imię prywatnych porachunków elit.</p><br>