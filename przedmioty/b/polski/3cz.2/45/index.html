<head><meta charset="UTF-8"></head>
<a style="color:red; font-size:25px;">Zadanie 1</a><br>
<p>"Ranyjulek" to zwrot potoczny, nacechowany ekspresywnie. Powstał w wyniku połączenia słów „rany” i „julek” – będącego zdrobniałą formą imienia „Juliusz” (lub „Julian”). Oba wyrazy autor zapisał łącznie, dzięki czemu podkreślił potoczny, żywy oraz spontaniczny charakter wyrażenia oznaczającego zdziwienie. W utworze zwrot ten nabiera głębszego znaczenia – wyraża zdumienie nad prymitywnym zachowaniem podmiotu lirycznego, którym może być – jak sugeruje słowo „ranyjulek” - autor wiersza, Julian Tuwim.</p><br><head><meta charset="UTF-8"></head>
<a style="color:red; font-size:25px;">Zadanie 2</a><br>
<p>Nastrój utworu jest beztroski, wiersz napawa optymizmem. Owe wrażenia wywołuje opis nadzwyczaj swobodnego zachowania podmiotu lirycznego, wyraźnie będącego w stanie upojenia alkoholowego. W jego wyobrażeniach nie ma nic z elegancji, którą dotychczas stereotypowo przypisywano poetom. Podmiot liryczny ceni uroki prymitywnego życia, gdyż jest ono pozbawione wszelkich zmartwień. Radosny nastrój utworu tworzą zatem opisy prostych czynności, które można zaobserwować w mieście, ale również liczne wykrzyknienia pozwalające poczuć żywą, miejską atmosferę.</p><br><head><meta charset="UTF-8"></head>
<a style="color:red; font-size:25px;">Zadanie 3</a><br>
<p>Osoba mówiąca w wierszu to człowiek, który pragnie wieść proste, beztroskie życie. Doskonale odnajduje się w miejskiej przestrzeni. Odczuwa silną więź z ludźmi żyjącymi bądź pracującymi na ulicy. Wyraża aprobatę dla ich naturalnego zachowania, pragnie je naśladować. Podmiot liryczny wysoko ceni proste, niewyszukane przyjemności, na przykład włóczęgę po mieście. Nie stroni od używek ani wulgaryzmów, czym zyskuje na wiarygodności w oczach czytelnika. Osobę mówiącą można scharakteryzować na podstawie jej zachowania, języka, jakim się posługuje, czy stosunku do ludzi żyjących na ulicy.</p><br><head><meta charset="UTF-8"></head>
<a style="color:red; font-size:25px;">Zadanie 4</a><br>
<p>Podmiot liryczny pragnie naśladować ludzi żyjących na ulicy, aby się do nich zbliżyć. Chce tak jak oni żyć beztrosko: włóczyć się, pić alkohol, gwizdać i przeklinać, czyli bez skrępowania robić te rzeczy, które „nie przystoją” poecie. Osobie mówiącej zależy na tym, by "w zbiegowiskach się tłoczyć", czyli stać się częścią anonimowego tłumu. Czasownik „powinienem” sugeruje, że opisywane przez osobę mówiącą obrazy są zaledwie marzeniami, które z jakiegoś powodu nie mogą zostać urzeczywistnione. Słowo to nadaje wypowiedzi podmiotu lirycznego charakter postulatu.</p><br><head><meta charset="UTF-8"></head>
<a style="color:red; font-size:25px;">Zadanie 5</a><br>
<p>W utworze pojawia się wiele sformułowań potocznych ("podchmielony", "ranyjulek"). Można wśród nich wyróżnić wyrażenia charakterystyczne dla gwary ulicznej ("andrus", "dryndziarz") czy wulgaryzmy ("psiakrew", "psiamać"). Naturalny, codzienny język utworu ułatwia jego odbiór przez przeciętnego czytelnika. Ponadto wiernie naśladuje rzeczywistość pozaliteracką, dzięki czemu przekaz wydaje się bardziej autentyczny. Nagromadzenie w wierszu wyrazów nacechowanych emocjonalnie ("chlać", "łeb") dynamizuje wypowiedź podmiotu lirycznego, nadaje jej subiektywny charakter. Wspomnianą dynamikę utwór zawdzięcza także wyliczeniom ("gwizdać, kląć, pohukiwać [...]". Porównanie: "[...] swobodny, bezpański, jak pies!" podkreśla prymitywny, wręcz zwierzęcy charakter opisywanego przez podmiot liryczny zachowania, oprócz tego symbolizuje nieograniczoną wolność. W utworze można również odnaleźć liczne epitety ("dziurawy", "liliowymi") i metafory ("gwiazdy łykać", "sińce łapać") - wzbogacają one obrazy poetyckie i silnie oddziałują na wyobraźnię. </p><br><head><meta charset="UTF-8"></head>
<a style="color:red; font-size:25px;">Zadanie 6</a><br>
<p>Miasto w wierszu Tuwima tętni życiem. Jest źródłem różnorodnych bodźców: słuchowych ("Gwizdać, kląć, pohukiwać [...]"), wzrokowych ("Podnieść łeb, gwiazdy łykać [...]" oraz dotykowych ("Sińce łapać na słupach [...]"). Na ulicach można spotkać barwne postacie - prymitywne, ale przez to autentyczne. Panującą w mieście sielską atmosferę podkreślają elementy należące do świata przyrody (wiatr, kwiaty), a także alkohol, którego podmiot liryczny nie wstydzi się nadużywać ("Od rynsztoka do ściany zygzakami się toczyć"). Opisana w utworze miejska przestrzeń zdaje się symbolizować wolność i swobodę obyczajów.</p><br>