<head><meta charset="UTF-8"></head>
<a style="color:red; font-size:25px;">Zadanie 1</a><br>
<p>Przedstawiciele wymiaru sprawiedliwości lekceważą obecność bohatera, którego na salę sądową wprowadza młoda praczka ("[...] nikt nie troszczył się o wchodzącego [...]"). Wówczas sędzia śledczy zarzuca K. spóźnienie, choć godzina rozpoczęcia rozprawy nie została wyznaczona ("Pan powinien był przyjść przed godziną"). Takie postępowanie wobec oskarżonego zdaje się mieć na celu osłabienie jego pewności siebie i w rezultacie łatwiejsze poddanie się wyrokom sądu. W rozprawie uczestniczą - obok zwykłych gapiów - członkowie ławy przysięgłych, podzieleni na dwa ugrupowania. Podczas gdy jedno obserwuje rozwój sytuacji w milczeniu ("[...] ich spokojne zachowanie się nadawało im pozory większego autorytetu."), drugie zachowuje się nadzwyczaj swobodnie, wręcz prymitywnie: na zwięzłe odpowiedzi bohatera reaguje gromkim śmiechem lub oklaskami ("Ludzie podparli się rękami na kolanach i trzęśli się jak w ciężkim napadzie kaszlu."). Odbywający się proces przypomina raczej upokarzające widowisko, którego główną atrakcją jest K. Sędzia śledczy zadaje oskarżonemu pytanie: "A więc [...] jest pan malarzem pokojowym?", będące przejawem drwiny, prowokacji lub wyjątkowej niekompetencji wymiaru sprawiedliwości. Za ostatnią z opcji przemawia fakt, iż jedyne akta sądowe stanowi niechlujny notatnik ("Był formatu zeszytowego, stary, przez częste kartkowanie zupełnie zniszczony."). Odbywająca się w obskurnym, zatłoczonym pomieszczeniu i niedbale zorganizowana rozprawa sprawia wrażenie przeprowadzonej dla formalności, a sam K. wydaje się osądzony jeszcze przed jej rozpoczęciem. </p><br><head><meta charset="UTF-8"></head>
<a style="color:red; font-size:25px;">Zadanie 2</a><br>
<p>a) Podczas własnego przesłuchania Józef K. wykazuje się brawurą, sprawia wrażenie pewnego siebie i zdeterminowanego, by ujawnić absurd sytuacji, w jakiej się znalazł. Na pytania sędziego odpowiada zdecydowanym tonem, wręcz zuchwale ("To, co powiedział, powiedział ostro, ostrzej, niż zamierzał, a jednak słusznie."). Zachęcony żywiołową reakcją publiczności przejmuje inicjatywę i z oskarżonego staje się oskarżycielem. W tym celu wygłasza serię monologów, w których piętnuje nieuczciwość urzędników państwowych, podlegających - jego zdaniem - "jakiejś wielkiej organizacji". Bohater posuwa się również do drwin z sędziego, okazując pogardę dla posiadanych przez niego "akt" w postaci podniszczonego zeszytu. K. wyraża przekonanie, iż jako jeden z wielu niewinnych obywateli stał się ofiarą rządowej manipulacji ("Co mnie spotkało [...], jest przecież tylko odosobnionym wypadkiem, niezbyt zatem ważnym, [...] ale jest czymś symptomatycznym dla postępowania, jakie stosuje się wobec wielu"). Kiedy wreszcie sędzia śledczy zabiera głos, by pozbawić K. prawa do przesłuchania, ten otwarcie drwi z urzędników, nazywając ich "łajdakami", i opuszcza salę rozpraw.</p>
<p> </p>
<p>b) Podobnie jak podczas aresztowania bohater z przekonaniem utrzymuje, iż jest niewinny. Mimo to można dostrzec wyraźną różnicę w jego zachowaniu w stosunku do przedstawicieli władzy. W pierwszym rozdziale K. podporządkowuje się strażnikom, niechętnie uznając ich autorytet, natomiast w drugim jawnie szydzi z urzędników sądowych. W krytycznym momencie okazuje nieposłuszeństwo, przedwcześnie opuszczając salę rozpraw.</p>
<p> </p>
<p>c) Józef K. nie czuje się winny. Z przekonaniem broni swych racji - bez obawy przed ewentualnymi zarzutami ("[...] panie sędzio śledczy, tej księgi win zaiste się nie boję, mimo że jest mi niedostępna, ponieważ mogę ją uchwycić tylko dwoma końcami palców i nie wezmę jej całą ręką."). Bohater uważa się za ofiarę tajnej organizacji, której skorumpowani przedstawiciele mają na celu zgnębienie niewinnych obywateli. </p><br><head><meta charset="UTF-8"></head>
<a style="color:red; font-size:25px;">Zadanie 3</a><br>
<p>Przykładowa odpowiedź:</p>
<p>O sytuacji kafkowskiej można mówić, gdy jednostka czuje się zagubiona i bezsilna wobec oddziałujących na nią niezrozumiałych sił lub mechanizmów. Kiedy podający się za strażników intruzi aresztują K., ten nie kryje swego oburzenia sytuacją, którą bierze z początku za żart lub nieporozumienie ("Można było wprawdzie wziąć to wszystko za żart, gruby żart, który mu, z niewiadomych powodów, może z okazji jego dzisiejszej trzydziestej rocznicy urodzin, spłatali jego koledzy z banku."). Nie jest w stanie niczego się dowiedzieć na temat postawionych mu zarzutów, co więcej - nie może mieć całkowitej pewności, iż obcy są tymi, za których się podają ("Czy pan jest urzędnikiem? Nikt z was nie ma munduru [...]."). Choć K. zdaje się przekonany o swej niewinności, zostaje wtłoczony w ściśle zbiurokratyzowany, niepowstrzymany proces. Wszczęte przeciw bohaterowi postępowanie wydaje się przygotowane niedbale, a przez to absurdalne: sala sądowa mieści się w ciasnym, cywilnym pomieszczeniu ("Stłoczona gromada najrozmaitszych ludzi [...] wypełniała średniej wielkości pokój o dwu oknach, otoczony tuż pod sufitem galerią, która również była szczelnie obsadzona i gdzie ludzie mogli stać tylko pochyleni, a głowami i plecami uderzali o sufit."), a sam sędzia śledczy posiłkuje się niechlujnym zeszytem w charakterze materiału dowodowego ("Lecz sędzia [...] sięgnął po mały notatnik, jedyny przedmiot leżący na jego stole. Był formatu zeszytowego, stary, przez częste kartkowanie zupełnie zniszczony."). Ponadto w żadnym momencie nie padają pod adresem K. konkretne zarzuty, mimo to wszyscy traktują bohatera, jak gdyby został już osądzony ("Ale chociaż nie odpowiem na pańskie pytania, to jednak radzę panu mniej zajmować się nami i tym, co się z panem stanie, natomiast więcej myśleć o sobie. I lepiej nie robić tyle hałasu z tą pańską niewinnością, bo to psuje niezłe wrażenie, jakie pan na ogół sprawia."). Wszelkie próby udowodnienia przez K. swej niewinności okazują się bezskuteczne, ponieważ decydujący wpływ na jego los mają wyroki tajemniczej "wielkiej organizacji". Sytuacja kafkowska na przykładzie omawianego dzieła polega zatem na tragicznym położeniu jednostki w konfrontacji z systemem działającym na niezrozumiałych zasadach. Mimo że bohater zdaje się dostrzegać absurd dotykających go nieszczęść, jego wysiłki w walce o sprawiedliwość są od samego początku skazane na porażkę.</p><br><head><meta charset="UTF-8"></head>
<a style="color:red; font-size:25px;">Zadanie 4</a><br>
<p>Rozwiązanie poniżej: </p>
<table border="1" style="border-collapse:collapse;width:433px;height:227px;">
<tbody>
<tr style="height:59px;">
<td style="background-color:#99ccff;text-align:center;">kryteria porównawcze</td>
<td style="background-color:#99ccff;text-align:center;">sąd realny</td>
<td style="background-color:#99ccff;text-align:center;">sąd w utworze Kafki</td>
</tr>
<tr style="height:77px;">
<td style="background-color:#99ccff;text-align:center;">usytuowanie budynku</td>
<td style="width:213px;height:77px;text-align:center;">w ogólnie dostępnym i dobrze widocznym miejscu, najczęściej w centrum miasta</td>
<td style="width:213px;height:77px;text-align:center;">z dala od ulicy, w budynku niczym niewyróżniającym się spośród pozostałych</td>
</tr>
<tr style="height:134px;">
<td style="background-color:#99ccff;text-align:center;">wygląd gmachu na zewnątrz</td>
<td style="width:213px;height:134px;text-align:center;">reprezentacyjny, okazały </td>
<td style="width:213px;height:134px;text-align:center;">szary, "[...] niezwykle rozległy, ze szczególnie wysoką i przestronną bramą wjazdową", z wieloma klatkami schodowymi i podwórzami</td>
</tr>
<tr style="height:182px;">
<td style="background-color:#99ccff;text-align:center;">wygląd gmachu sądu wewnątrz</td>
<td style="width:213px;height:182px;text-align:center;">przestronny, bogato zdobiony</td>
<td style="width:213px;height:182px;text-align:center;">ciasne, jednopokojowe mieszkania zamieszkane przez ludność cywilną ("Były to zazwyczaj małe, jednookienne pokoje, w których zarazem gotowano. Niektóre kobiety trzymały na ręku niemowlęta, a wolną ręką robił coś przy kuchni.")</td>
</tr>
<tr style="height:132px;">
<td style="background-color:#99ccff;text-align:center;">ubiór i zachowanie pracowników sądu</td>
<td style="width:213px;height:132px;text-align:center;">pracownicy ubrani formalnie, zachowujący się w sposób profesjonalny </td>
<td style="width:213px;height:132px;text-align:center;">nieuprzejme zachowanie sędziego ("Tak [...] ale ja nie jestem już zobowiązany pana przesłuchać."), szyderstwa z K. ("- A więc [...] pan jest malarzem pokojowym?")*</td>
</tr>
<tr style="height:111px;">
<td style="background-color:#99ccff;text-align:center;">zachowanie osób obecnych na rozprawach</td>
<td style="width:213px;height:111px;text-align:center;">kulturalne, dojrzałe</td>
<td style="width:213px;height:111px;text-align:center;">prymitywne, swobodne ("Ludzie podparli się rękami na kolanach i trzęśli się jak w ciężkim napadzie kaszlu.")</td>
</tr>
<tr style="height:54px;">
<td style="background-color:#99ccff;text-align:center;">czas pracy sądu</td>
<td style="width:213px;height:54px;text-align:center;">dni robocze (poniedziałek - piątek), w Polsce godz. 8:00 - 16:00</td>
<td style="width:213px;height:54px;text-align:center;">sąd czynny codziennie ("Wybrano niedzielę jako dzień badań, aby K. nie doznał przeszkody w pracy zawodowej."), również w nocy ("Te przesłuchania są na przykład możliwe i w nocy, ale o tej porze K. nie będzie prawdopodobnie dość rześki.")</td>
</tr>
</tbody>
</table>
<p> </p>
<p>* W zamieszczonym w podręczniku fragmencie brakuje informacji o ubiorze.</p><br><head><meta charset="UTF-8"></head>
<a style="color:red; font-size:25px;">Zadanie 5</a><br>
<p>Przykładowa odpowiedź:</p>
<p>Aby wykreować obraz sądu, Kafka posłużył się konwencją nadrealistyczną. Zgodnie z jej założeniami artystyczna wizja świata sprawia wrażenie nierzeczywistej, gdyż składa się ze swobodnie dobranych przez twórcę, często niepasujących do siebie elementów. Tak więc ukazany w „Procesie” sąd mieści się w jednym z ciasnych, jednopokojowych mieszkań, a sam budynek nie wyróżnia się niczym szczególnym spośród pozostałych ("Ale ulica Juliusza [...] miała po obu stronach prawie całkiem jednakowe domy, wysokie, szare, przez ubogą ludność zamieszkałe domy czynszowe."). Funkcję recepcjonistki – wbrew logice - pełni praczka. Kobieta wprowadza K. do pomieszczenia, którego wygląd w niczym nie przypomina sali rozpraw. Znajdujący się wewnątrz ludzie sprawiają wrażenie, jak gdyby znaleźli się tam przypadkiem – pod względem zachowania przypominają raczej podnieconych widzów popularnego spektaklu ("Ludzie podparli się rękami na kolanach i trzęśli się jak w ciężkim napadzie kaszlu."). Ciasnota i zaduch sprawiają, iż K. zaczyna wątpić, czy trafił we właściwe miejsce.</p>
<p>Sędzia rozpoczyna przesłuchanie od absurdalnego pytania o profesję bohatera ("- A więc [...] pan jest malarzem pokojowym?"), czym dowodzi swej niekompetencji lub zwykłej złośliwości – żadna z tych cech nie przystoi reprezentantowi wymiaru sprawiedliwości. Akta sądowe w postaci niechlujnego zeszytu również zdają się kwestionować autentyczność całego procesu – K. dostrzega powyższe zaniedbania i w dosadny sposób je krytykuje ("[...] odważył się nawet [...] zabrać sędziemu śledczemu zeszyt i podnieść go za środkową kartkę końcami palców, jak gdyby się go brzydził, tak że z obu stron wisiały drobne zapisane, poplamione, pożółkłe na brzegach kartki.").</p>
<p>Towarzyszącą sądowi atmosferę dziwności potęguje fakt, iż rozprawa odbywa się w niedzielę. Co więcej – jak zauważa narrator -  „Te przesłuchania są na przykład możliwe i w nocy […]”. Nienormowany czas pracy sądu zdaje się przeczyć jego wizerunkowi jako rzetelnej, budzącej zaufanie instytucji. Fakt, iż K. nie wskazano ani godziny, ani dokładnego miejsca rozprawy, świadczy o lekceważącym stosunku władzy do przeciętnego obywatela. Ten musi wykazać się inicjatywą i niebywałą cierpliwością, aby zjawić się na sali rozpraw w odpowiednim czasie. To na oskarżonym ciąży odpowiedzialność za ewentualne opóźnienie. Tezę, iż „wina przyciąga sąd”, można uznać za absurdalną w odniesieniu do Józefa K. – przeświadczonego o swej niewinności i zdeterminowanego, by ją udowodnić. </p>
<p>Sąd jest u Kafki miejscem nieprzyjaznym i dziwnym. Wszystkie jego elementy - umiejscowienie, wystrój, personel oraz organizacja pracy - zdają się skonstruowane "na opak", w opozycji do realnej instytucji wymiaru sprawiedliwości. Groteskowa wizyta K. w sądzie przywodzi na myśl narrację charakterystyczną dla marzenia sennego - analizowany fragment wpisuje się zatem w ramy konwencji nadrealistycznej. </p><br><head><meta charset="UTF-8"></head>
<a style="color:red; font-size:25px;">Zadanie 6</a><br>
<p>Przedstawiony w utworze sąd symbolizuje władzę absolutną, która zawdzięcza swój autorytet nie sprawiedliwym wyrokom, lecz niekwestionowanej sile ("[...] siła ta, i tylko ona, nadaje sądowi jego prawowitość [...]"). Chętnie manifestują ją aresztujący Józefa K. podejrzani funkcjonariusze. Choć zachowanie intruzów zdaje się przeczyć zdrowemu rozsądkowi, bohater - jak zauważa Kundera - "[...] od razu uznaje tę siłę i jej się podporządkowuje". Zdezorientowany, bezbronny człowiek nie jest zatem w stanie oprzeć się władzy, która sądzi całą jego osobowość zamiast konkretnych czynów. W obliczu wspomnianej siły jednostka zdaje się mieć znikomy wpływ na własne życie.</p><br>