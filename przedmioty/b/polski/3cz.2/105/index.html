<head><meta charset="UTF-8"></head>
<a style="color:red; font-size:25px;">Zadanie 4</a><br>
<p>Przykładowa odpowiedź (na podstawie fragmentów z podręcznika):</p>
<p>Antoni Lulek to student prawa. Narrator opisuje go jako "chorowitego, słabego, nikłego blondyna". Mimo niepozornego wyglądu Lulek ma szereg zalet - to "nadzwyczajnie oczytany i świetny dialektyk". W opisie bohatera można jednak dostrzec ironię. Narrator zdaje się drwić z Lulka, wyolbrzymiając jego słaby punkt - zły stan zdrowia. Ten stanowi doskonałą wymówkę dla licznych wad bohatera, takich jak tchórzostwo ("Na wojnie bolszewickiej nie był z powodu złego stanu zdrowia.") czy nieśmiałość ("Gdyby nie anemia i astma [...], mógłby przegadać dziesięciu najtęższych gadułów.") W następnym fragmencie narrator ponownie szydzi ze studenta prawa, za przyczynę jego chorowitości uznając nienawiść do Polski i wszelką działalność na jej szkodę.</p>
<p>Lulek jest komunistą i zagorzałym przeciwnikiem polskiej państwowości. Cieszy się niepowodzeniami rządu Rzeczypospolitej, licząc na jego rychły upadek: "Tylko przetrzymać do najprędszego końca tę <em>niepodległość</em>, a wtedy jeszcze swobodniej pooddycham na świecie!" Oddanie Antoniego Lulka dla komunizmu narrator opisuje jako autentyczne. Bohater żyje w biedzie, gotów jest umrzeć w więzieniu w imię swych przekonań.</p>
<p>Jako zwolennik rewolucji bolszewickiej Antoni Lulek krytycznie odnosi się do planów powolnych i stopniowych przemian w Polsce. Reformatorów pogardliwie nazywa "polepszycielami" lub "naprawiaczami", a ich działalność - "gajowszczyzną". Jedynymi akceptowanymi przez bohatera metodami rewolucji są te praktykowane przez komunistów, polegające na terrorze oraz masowych egzekucjach. Antoni Lulek jawi się czytelnikowi jako człowiek zepsuty, zły i okrutny. Narrator demonizuje bohatera, tworząc groteskowy obraz miłośnika wszelkiej przemocy: "Gdy czytał o srogich karach na kontrrewolucjonistów, o kaźniach setek tysięcy ludzi, o mordowaniu bez sądu i dziesiątkowaniu zakładników, bladł z rozkoszy. Ręce jego drżały wówczas i twarz promieniała od głębokiego natchnienia."</p><br><head><meta charset="UTF-8"></head>
<a style="color:red; font-size:25px;">Zadanie 5</a><br>
<ul>
<li>Antoni Lulek nazywa państwo polskie „najreakcyjniejszym skirem ludzkości”. Pod względem szkodliwości porównuje konserwatyzm Polaków do nowotworu.</li>
<li>Bohatera denerwują wieści o reformatorskich działaniach zwolenników Gajowca. Lulek wyraża zdecydowany sprzeciw wobec stopniowych, subtelnych przemian. W zadowolenie wprawiają go dokonania komunistów: samosądy, egzekucje i ludobójstwa.</li>
<li>Działanie Lulka przeciw Rzeczpospolitej polega na przygotowywaniu i rozpowszechnianiu antypolskich pism.</li>
<li>W wojnie polsko-bolszewickiej Lulek sprzyja komunistom. Uważa polski rząd za „bezprawnie zajmowane siedlisko tyranii”.</li>
<li>W razie zagrożenia ze strony bolszewików polski rząd – zdaniem Lulka – powinien skapitulować i dobrowolnie przekazać władzę w ich ręce. Lulek szczerze nienawidzi Polski, a państwo rosyjskie bezkrytycznie wielbi.</li>
</ul><br><head><meta charset="UTF-8"></head>
<a style="color:red; font-size:25px;">Zadanie 6</a><br>
<p>Bezgraniczna wiara Antoniego Lulka w słuszność rewolucji bolszewickiej prowadzi do absurdalnej, bo bezwzględnej nienawiści do Polski. Bohater nie dostrzega pozytywnych działań polskiego rządu. Nazywa go "siedliskiem tyranii", mimo że jego działania zmierzają do poprawy jakości życia wszystkich obywateli. Można odnieść wrażenie, iż Lulek zaczerpnął owo modne hasło z bolszewickiej propagandy i powtarza je bez zastanowienia. Zarzuca Rzeczpospolitej reakcjonizm, choć pojęcie to stoi w sprzeczności z przeprowadzanymi w kraju reformami gospodarczo-społecznymi. Uprzedzenie Lulka wynika z niechęci do powolnych, stopniowych planów naprawczych - jedyną rewolucją, jaką bohater akceptuje, jest gwałtowny i krwawy przewrót.</p>
<p>O hipokryzji bohatera świadczy zmienne postrzeganie tych samych metod - w zależności od strony konfliktu, która się nimi posługuje. Lulek krytykuje militaryzm Polski, choć najazd bolszewików uważa za słuszny. Co więcej, oskarża Rzeczpospolitą o tyranię i ucisk obywateli, jednocześnie zachwyca się masowymi egzekucjami kontrrewolucjonistów. Antoni Lulek jest w swych poglądach bardzo stronniczy. Z powodu uprzedzeń oraz bezkrytycznej fascynacji komunizmem nie potrafi obiektywnie ocenić wartości reform proponowanych przez polski rząd.</p>
<p> </p><br>