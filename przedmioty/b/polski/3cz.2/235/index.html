<head><meta charset="UTF-8"></head>
<a style="color:red; font-size:25px;">Zadanie 1</a><br>
<p>Tekst Kapuścińskiego opowiada o dzieciństwie autora i jego doświadczeniach związanych z "wywózkami", czyli masowymi aresztowaniami ludności przez NKWD. Narrator opisuje metody terroru stosowane w reżimie komunistycznym, a także ich wpływ na stan psychiczny obywateli. Wspomina również znajomych ze szkoły oraz nauczyciela, którzy nagle zniknęli. W końcowej części zdaje relację z przypadkowego odnalezienia pociągu z wywożonymi ludźmi oraz bolesnej konfrontacji z funkcjonariuszem NKWD.</p><br><head><meta charset="UTF-8"></head>
<a style="color:red; font-size:25px;">Zadanie 2</a><br>
<p>Kapuściński zastosował w swym reportażu narrację pierwszoosobową. Punkt widzenia sprawozdawcy jest subiektywny, oparty na osobistych doświadczeniach i emocjach. Dzięki takiemu zabiegowi relacja nabiera autentyzmu. Sama akcja wydaje się dynamiczna, a przez to ciekawsza dla przeciętnego czytelnika. Ponieważ narratorem jest dziecko - nieświadome mechanizmów radzieckiego terroru - jego opowieść sprawia wrażenie naiwnej, a jednocześnie bezwzględnie szczerej ("Był dla nas dobry i jeżeli jakiś uczeń jąkał się, czytając Stalina, pan nie krzyczał, a nawet się trochę uśmiechał."), co uwydatnia tragizm opisywanych zdarzeń.</p><br><head><meta charset="UTF-8"></head>
<a style="color:red; font-size:25px;">Zadanie 3</a><br>
<p>Wywózki odbywały się w porze nocnej. Po wtargnięciu do mieszkania funkcjonariusze NKWD budzili domowników, stosując przy tym przemoc fizyczną (wyciąganie z łóżka siłą, popychanie kolbami karabinów) i psychiczną (krzyki, wulgaryzmy, nakaz oddania nieistniejącej broni). Wkrótce skrupulatnie przeszukiwali cały dom, który po rewizji pozostawiali w skrajnym nieładzie. Agresorzy nakazywali mieszkańcom spakowanie najpotrzebniejszych rzeczy w ciągu piętnastu, czasem trzydziestu minut, a następnie opuszczenie budynku. Wówczas cała rodzina wsiadała na specjalnie przygotowaną furmankę (podwodę) i odjeżdżała. Proces wywożenia ludności przebiegał w pośpiechu oraz niespodziewanie, dlatego zastraszeni obywatele nigdy nie mogli czuć się się całkowicie bezpieczni.</p><br><head><meta charset="UTF-8"></head>
<a style="color:red; font-size:25px;">Zadanie 4</a><br>
<p>Bliscy narratora żyją w ciągłym strachu przed niespodziewaną wizytą służb NKWD. Zatroskana o losy rodziny matka zawsze pozostaje czujna, zwłaszcza w nocy. Wszelkie podejrzane dźwięki wywołują u niej paniczny, wręcz obsesyjny lęk, gdyż każdy z nich może zwiastować niebezpieczeństwo ("Jeżeli w tej ciszy rozlegną się czyjeś kroki, mama blednie. Człowiek o tej porze to wróg."). Dzieci również zdają się wyczuwać napięcie, które paraliżuje ich życie codzienne. Nocą powstrzymują się przed zaśnięciem - często bezskutecznie - lecz taka postawa świadczy o ich dojrzałości oraz odpowiedzialności. Nawet sen nie przynosi bohaterom ukojenia, nie pozwala się odprężyć ("Nawet jeżeli śpimy, to tak jak mysz na pudle. Śpimy, a wszystko się słyszy."). Elementy codzienności urastają w ich wybujałej wyobraźni do rangi koszmaru ("[...] łoskot jest taki, jakby przejeżdżała jakaś piekielna machina.").</p><br><head><meta charset="UTF-8"></head>
<a style="color:red; font-size:25px;">Zadanie 5</a><br>
<p>a) Słowa klucze:</p>
<ul>
<li>zniknąć;</li>
<li>pusto;</li>
<li>smutno.</li>
</ul>
<p> </p>
<p>Powyższe zwroty podkreślają tragizm opisywanych zdarzeń. Co więcej, wielokrotne użycia słowa "zniknąć" sugeruje, iż w okresie stalinizmu temat wywózek pozostawał w sferze tabu. </p>
<p> </p>
<p>b) Wśród ofiar wywózek znaleźli się przede wszystkim szkolni koledzy narratora: Paweł, Janek i Zbyszek. Wkrótce zaczęli znikać kolejni uczniowie, a pewnego dnia nie zjawił się w pracy lubiany przez wszystkich nauczyciel. Z relacji narratora można wywnioskować, iż nieostrożny pedagog padł ofiarą donosu ("Był dla nas dobry i jeżeli jakiś uczeń jąkał się, czytając Stalina, pan nie krzyczał, a nawet trochę się uśmiechał.").</p>
<p> </p>
<p>c) Początkowo uczniowie wykazywali zainteresowanie okolicznościami zniknięcia rówieśników, których nieobecność nauczyciel próbował usprawiedliwiać chorobą ("Ponieważ zbliżała się zima, nauczyciel powiedział, że na pewno Paweł przeziębił się i został w łóżku"). Kiedy zrozumieli, że już nigdy więcej nie zobaczą kolegów, poczuli pustkę i żal. Wkrótce zaczęło znikać coraz więcej dzieci, a niewyjaśnione zjawisko przestało budzić zdziwienie ("Już nawet nikt nie pytał, dlaczego nie przyszły i gdzie są."). Błyskawicznie pustoszejąca szkoła wywarła negatywny wpływ na samopoczucie zarówno uczniów ("Za to łatwo wybuchały dziwaczne spory i zażarte bójki, po których wszyscy rozchodzili się źli, nadęci i osowiali."), jak i nauczyciela - zdającego się przeczuwać nadchodzące nieszczęście oraz zaniepokojonego o los podopiecznych ("Nasz pan był ciągle zdenerwowany i często wyglądał przez okno. Mówił - ach dzieci, dzieci - i kiwał głową. Zawsze był poważny i bardzo smutny.").</p><br><head><meta charset="UTF-8"></head>
<a style="color:red; font-size:25px;">Zadanie 6</a><br>
<p>Ostatni akapit stanowi metaforę kondycji człowieka mierzącego się z władzą sowiecką. Bieg narratora w stronę wagonów może symbolizować pragnienie poznania prawdy. Na drodze do celu staje - jako uosobienie systemu totalitarnego - brutalny żołnierz, który nie waha się użyć przemocy wobec dziecka. Upokorzony bohater ("I nazwał mnie sobaczym nasieniem.") zawraca - skazany na życie w niewiedzy, bezsilny. W walce z reżimem sowieckim jednostka zawsze ponosi klęskę.</p><br><head><meta charset="UTF-8"></head>
<a style="color:red; font-size:25px;">Zadanie Zad. podsumowujące</a><br>
<p>Rozwiązanie poniżej: </p>
<table border="1" style="border-collapse:collapse;width:523px;height:572px;">
<tbody>
<tr style="height:56px;">
<td colspan="2" style="background-color:#99ccff;text-align:center;">sposób ukazania nadużyć władzy wobec człowieka w "Mistrzu i Małgorzacie" oraz "Imperium" Kapuścińskiego</td>
</tr>
<tr style="height:48px;">
<td style="background-color:#99ccff;text-align:center;">podobieństwa</td>
<td style="background-color:#99ccff;text-align:center;">różnice</td>
</tr>
<tr style="height:305px;">
<td style="width:258.013px;height:305px;text-align:center;">Za obrazę majestatu grozi surowa kara. W obu utworach bohaterowie zostają posądzeni o znieważenie władcy - Tyberiusza ("Mówiłem między innymi [...] że wszelka władza jest przemocą wobec ludzi i nastaną takie czasy, gdy nie będzie władzy cezarów ani żadnej innej.", "Czy ty myślisz, nieszczęśniku, że rzymski prokurator puści wolno człowieka, który opowiadał takie rzeczy?") oraz Stalina ("Był dla nas dobry u gdy jakiś uczeń jąkał się, czytając Stalina, pan nie krzyczał, a nawet się trochę uśmiechał.").</td>
<td style="width:257.987px;height:305px;text-align:center;">Piłat jako przedstawiciel władzy ma wyrzuty sumienia z powodu skazania Jeszui na śmierć, pragnie naprawić swój błąd ("Rankiem jeszcze się wahał, lecz teraz, w nocy, namyśliwszy się, gotów jest postawić wszystko na jedną kartę i uchronić przed śmiercią tego niewinnego szaleńca i uzdrowiciela!"). U Kapuścińskiego funkcjonariusze NKWD są bezwzględni i brutalni ("Ale w sekundę dopadł mnie żołnierz i uderzył w głowę tak mocno, że przewróciłem się.").</td>
</tr>
<tr style="height:179px;">
<td style="width:258.013px;height:179px;text-align:center;">Rządy totalitarne opierają się na terrorze. Aresztowania oraz zsyłki (wywózki) przeprowadzane są dyskretnie, błyskawicznie i niespodzianie ("[...] ludzie przepadali stamtąd bez śladu, jeden po drugim.", "Więc wywózki odbywają się nocą. Chodzi tu o zaskoczenie.").</td>
<td style="width:257.987px;height:179px;text-align:center;">U Bułhakowa władze uprowadzają obywateli pojedynczo ("jeden po drugim"), z kolei w reportażu Kapuścińskiego znikają jednocześnie wszyscy członkowie rodziny ("Dom zostaje pusty, bo zabierają całą rodzinę, dziadków, dzieci, wszystkich.").</td>
</tr>
</tbody>
</table>
<p> </p><br>