<head><meta charset="UTF-8"></head>
<a style="color:red; font-size:25px;">Zadanie 1</a><br>
<ul>
<li>Gdy Cezary Baryka przebywał w Baku, Polska była dla niego obco brzmiącym pojęciem. Bohater szybko skojarzył je z płaczem matki, która w podobny sposób reagowała zarówno na starcze dolegliwości, jak i wspomnienie o utraconej ojczyźnie: "Polska tedy - był to, poniekąd, matczyny reumatyzm, artretyzm, skleroza i kaszel."</li>
<li>Bohater zmienił swe poglądy na temat ojczyzny, ponieważ "bolszewickie idee nie były dlań już tak wystarczające i czyste". Wspomnianą zmianę spowodowały różne doświadczenia, zwłaszcza rozmowy z Gajowcem i Lulkiem, a także widok szczęśliwych Polaków powracających do ojczyzny. Cezary Baryka nie tylko poznał przedstawicieli wrogich obozów, ale też przekonał się, jak proponowane przez nich teorie funkcjonują w praktyce. Dzięki odmiennym punktom widzenia bohater mógł dokonać samodzielnej ich oceny i wyciągnąć odpowiednie wnioski. Przede wszystkim zrozumiał, że bolszewicka antypaństwowość wiąże się z bezwzględnym niszczeniem dorobku przeszłości: "[...] widywał porabowane biblioteki, porozbijane dzieła sztuki, potłuczone witraże, szczątki, ułamki, druki, papiery." Szybko wyszła na jaw ignorancja Antoniego Lulka. Jego wiedza na temat realnych konsekwencji, jakie niósł ze sobą komunizm, była bardzo ograniczona. Chciał znieść granice państw, lecz nie przekroczył żadnej z nich - nie widział ludzi całujących słupy graniczne. Idee głoszone przez studenta prawa wydały się Cezaremu naiwne, niekompletne i nieprzystające do rzeczywistości. Baryka - choć nie potrafił tego wytłumaczyć - przeczuwał, że świat jest o wiele bardziej złożony, niż uważa Lulek. Dystans do ideologii komunistycznej wyrażają słowa bohatera: "nie ma tak dobrze" oraz "Było jeszcze cosik nadto."</li>
<li>Przesłanki, którymi kierował się bohater, kształtując swój światopogląd, mają charakter racjonalny. Na ostateczny stosunek do ojczyzny złożyły się liczne doświadczenia. Cezary poznał odmienne teorie, które następnie skonfrontował z rzeczywistością. Zmiana światopoglądu bohatera była więc oparta na obserwacji i analizie wniosków, nie na emocjach.</li>
<li>Cezary zrozumiał, że Lulek jest bezmyślnym głosicielem teorii, które nie sprawdzają się w praktyce. Ponadto przekorne lekceważenie przez komunistę faktów obnażyło ułomność oraz śmieszność jego tez. Lulek swoją ignorancją i niekompetencją nieświadomie przyczynił się do umocnienia patriotyzmu Cezarego.</li>
</ul><br>