<head><meta charset="UTF-8"></head>
<a style="color:red; font-size:25px;">Zadanie 1</a><br>
<p>W utworze tym zostaje przedstawiona dziewczyna, która czekała na powrót ukochanego. Jego los pozostawał nieznany, więc ostatecznie chęć poślubienia bohaterki wyraził książę. Nie była jednak szczęśliwa z tego powodu; kiedy pomoc zaoferowała jej kuma, wyraziła zgodę. Odprawione zostały czary, by zaginiony przybył po swą wybrankę. Tak też się stało: mężczyzna pojawił się o północy i zaproponował bohaterce, by została z nim na zawsze. Para ruszyła w drogę, zaś w czasie jazdy panna porzucała kolejno: modlitewnik, różańce, medalik, koronkę, aby usprawnić podróż. Ostatecznie bohaterowie dotarli na cmentarz, gdzie mężczyzna poprosił dziewczynę o zdjęcie krzyżyka, na co się zgodziła. Wtedy złapał ją, z oczu i ust jeźdźca buchnął ogień, a ostatecznie wraz z ukochaną zniknął. Rano zaś okazało się, że przy mogile bez krzyża została naruszona ziemia. </p><br><head><meta charset="UTF-8"></head>
<a style="color:red; font-size:25px;">Zadanie 2</a><br>
<p>Bohaterka po zaginięciu odczuwa smutek, czego dowodem jest płacz. Cierpienie bohaterki znajduje swe odbicie w jej wyglądzie - wskazuje to na wewnętrzną zgryzotę oraz tęsknotę. Zmiany w powierzchowności panny poeta wyraził za pomocą epitetów oraz porównań: "Jej źrenice, błyskawice, / Dziś jak dwie mętne krynice; / Jej lica, pełnia księżyca, / Dziś nikną jak księżyc w nowiu". Kontrast między dawną urodą dziewczyny i jej obecnym wyglądem wskazuje na zły stan psychiczny bohaterki, która nie potrafi zapomnieć o wybranku, jest nieszczęśliwa. </p><br><head><meta charset="UTF-8"></head>
<a style="color:red; font-size:25px;">Zadanie 3</a><br>
<p>Narrator w pewien sposób współczuje bohaterce, ponieważ stwierdza: "Panno, szkoda młodych lat", dostrzega także zły stan nieszczęśliwej dziewczyny. Jednocześnie sugeruje, iż odwołanie się do sił nieczystych stanowi wykroczenie przeciwko pewnym zasadom, poddaje w wątpliwość decyzję cierpiącej: "Panno, Panno, czy nie strach?". Mimo tego w dość powściągliwy i beznamiętny sposób opisuje ostatnie wydarzenia z życia dziewczyny: "Nim ksiądz przyszedł na mszę ranną, / Zniknął koń z jeźdźcem i Panną". </p>
<p> </p>
<p>wyrażenie swojego zdania na temat narratora - część indywidualna</p><br><head><meta charset="UTF-8"></head>
<a style="color:red; font-size:25px;">Zadanie 4</a><br>
<p>Przykładowe fragmenty:</p>
<ul>
<li><em>Nie powiozą do ołtarza, / Powiozą mię do smętarza, / A pościelą chyba w trumnie. / Ja umrę, gdy on nie żyje; </em></li>
<li><em>Panna grzeszy - jeździec śpieszy, / Klęto ducha - klątwy słucha";</em></li>
<li><em>Czegoś stanął, mój kochanku? / Zimna rosa mię spłukała, / Zimno wieje wiatr poranku, / Okryj płaszczem, bo drżę cała.</em></li>
<li><em>Krzyż na ziemię padł i zniknął, / Jeździec Pannę w poły ścisnął, / Z oczu i z ust ogniem błysnął, / Rumak ludzkim śmiechem ryknął. / Przeskoczyli cwałem mury, / Biją dzwony, pieją kury.</em></li>
</ul><br><head><meta charset="UTF-8"></head>
<a style="color:red; font-size:25px;">Zadanie 5</a><br>
<p>W utworze Adama Mickiewicza pt. <em>Ucieczka</em> można dostrzec typową dla epoki romantyzmu uczuciowość. Bohaterką swej ballady poeta czyni bowiem pannę, która nie potrafi pogodzić się z zaginięciem ukochanego; z tego powodu jej życie zdaje się tracić sens, natomiast cierpienie oddziałuje na jej wygląd, ale także stan psychiczny. Silne emocje, tęsknota za wybrankiem sprawiają, iż bohaterka decyduje się na skorzystanie z sił nieczystych, by mężczyzna do niej wrócił. Dziewczyna zatraca się w miłości, pragnie wszystko wszystko dla niej poświęcić. Jest to zgodne z romantycznym pojmowaniem uczuć, które umożliwiają zetknięcie się z nadnaturalną rzeczywistością, a przy tym stanowią potężną siłę - również o destrukcyjnym charakterze. Z tego też powodu ostatecznie jeździec zabiera ze sobą pannę - nic już ich nie może rozdzielić. Romantyczna uczuciowość przejawia się także w narracji. Narrator wyraża bowiem swoje odczucia względem dziewczyny, wątpliwości związane z jej postępowaniem. Nie dystansuje się więc od przedstawionych zdarzeń. </p><br><head><meta charset="UTF-8"></head>
<a style="color:red; font-size:25px;">Zadanie 6</a><br>
<p>Nastrój grozy budują przede wszystkim okoliczności, które doprowadziły do przybycia ukochanego bohaterki. Pojawienie się wybranka stanowi bowiem konsekwencję odprawienia czarów, co sugeruje działanie sił nieczystych: "Włosy jego w węża splącz, / Dwie obrączki razem złącz, / Z lewej ręki krwi usącz, / A na węża będziem kląć, / W dwie obrączki będziem dąć: / Musi przyjść i ciebie wziąć!". Kolejnym istotnym elementem jest nocna pora oraz wybicie na zegarze północy. Ciemność, podobnie jak wspomniana w utworze sowa, wywołuje skojarzenia ze złem, światem upiorów i duchów, wprowadza także atmosferę niepewności. Wrażenia te potęguje świat przyrody - mijane nocą krzaki, zarośla, drzewa, widoczne ślepia wilków wywołują poczucie zagrożenia. Znaczenie ma również dialog bohaterów, w którym jeździec udziela dość zagadkowych, lecz przy tym niepokojących odpowiedzi na pytania dziewczyny ("Dom mój na górze Mendoga"), nakazuje jej także odrzucenie przedmiotów religijnych. Grozę potęguje także finał historii, kiedy to z oczu i ust mężczyzny wydobywa się ogień i zabiera ze sobą pannę, co świadczy o nadnaturalnym charakterze zdarzeń. Ich ostatecznym potwierdzeniem staje się świeża mogiła.  </p><br><head><meta charset="UTF-8"></head>
<a style="color:red; font-size:25px;">Zadanie 7</a><br>
<p>a) Elementy pogańskie:</p>
<ul>
<li>magiczne obrzędy; ;</li>
<li>postrzeganie nocy jako czasu działania sił nadnaturalnych;</li>
<li>przekonanie o magicznym znaczeniu przedmiotów religijnych;</li>
<li>metamorfoza wybranka;</li>
</ul>
<p> </p>
<p>Elementy chrześcijańskie:</p>
<ul>
<li>spowiedź przedmałżeńska;</li>
<li>dewocjonalia;</li>
<li>obecność księdza;</li>
<li>cmentarz jako miejsce spoczynku zmarłych oraz krzyże zaznaczające mogiły;</li>
<li>msza.</li>
</ul>
<p> </p>
<p>b) W zakończeniu utworu zostaje wspomniany ksiądz stojący nad mogiłą bez krzyża, który "mszę za dwie dusze miał". Jego obecność oraz wzmianka o nabożeństwie potwierdza nocne zdarzenia. Nie są więc one wytworem wyobraźni, lecz czymś autentycznym, poświadczonym przez wiedzę duchownego. </p><br><head><meta charset="UTF-8"></head>
<a style="color:red; font-size:25px;">Zadanie 8</a><br>
<p>Przykładowe cechy świadczące o rytmizacji i melodyjności ballady: </p>
<ul>
<li>obecność rymów (np. <em>droga - Mendoga</em>);</li>
<li>powtórzenia ("<em>On wojuje - rok upłynął, / On nie wraca - może zginął</em>");</li>
<li>stała liczba sylab w wersach - po osiem lub siedem;</li>
<li>instrumentacja głoskowa ("Mamy sadzić dziesięć skał, / Dziesięć rzek i dziewięć gór"). </li>
</ul><br><head><meta charset="UTF-8"></head>
<a style="color:red; font-size:25px;">Zadanie Zad. podsumowujące...1</a><br>
<p>Cechy gatunkowe ballady w przytoczonych utworach:</p>
<table border="1" style="border-collapse: collapse;width: 811px;height: 507px;">
<tbody>
<tr style="text-align: center;">
<td style="background-color: #e3e3e3;width: 266.8px;"><strong>Cechy gatunkowe</strong></td>
<td style="background-color: #e3e3e3;width: 266.8px;"><strong><em>Rybka</em></strong></td>
<td style="background-color: #e3e3e3;width: 267.6px;"><strong><em>Ucieczka </em></strong></td>
</tr>
<tr style="text-align: center;">
<td style="width: 266.8px;">synkretyczny charakter dzieła</td>
<td colspan="2" style="width: 537.2px;">W utworach tych występują elementy charakterystyczne dla epiki (obecność bohaterów oraz narratora), liryki (nastrojowość przedstawienia) oraz dramatu (dialogi).</td>
</tr>
<tr style="text-align: center;">
<td style="width: 266.8px;">ludowość</td>
<td style="width: 266.8px;">Bohaterką ballady jest dziewczyna wywodząca się z ludu.</td>
<td style="width: 267.6px;">W utworze ujawnia się ludowe przekonanie o nadnaturalnej rzeczywistości.</td>
</tr>
<tr style="text-align: center;">
<td style="width: 266.8px;">łączenie elementów realistycznych i fantastycznych </td>
<td style="width: 266.8px;">Przykładem wydarzenia realistycznego jest samobójstwo Krysi, natomiast fantastycznego - przemiana dziewczyny w rybkę.</td>
<td style="width: 267.6px;">Wydarzenie realistyczne: zaginięcie ukochanego, wydarzenie fantastyczne: ogień buchający z oczu i ust jeźdźca.</td>
</tr>
<tr style="text-align: center;">
<td style="width: 266.8px;">szczególna rola natury</td>
<td colspan="2" style="width: 537.2px;">Natura w tych utworach pełni funkcję świadka zdarzeń, ale także buduje szczególną atmosferę tajemniczości oraz grozy.</td>
</tr>
<tr style="text-align: center;">
<td style="width: 266.8px;">aura grozy i tajemnicy</td>
<td style="width: 266.8px;">Aurę grozy w utworze wywołuje samobójstwo bohaterki, zniknięcie pana oraz jego żony, pojawienie się tajemniczego kamienia sugerujące ukaranie niewiernego kochanka. </td>
<td style="width: 267.6px;">Groza wiąże się ze scenerią wydarzeń oraz magicznym rytuałem, dzięki któremu zostaje przywołany jeździec. Równie istotna jest przemiana ukochanego, który porywa ze sobą pannę.</td>
</tr>
<tr style="text-align: center;">
<td style="width: 266.8px;">obecność problematyki moralnej </td>
<td style="width: 266.8px;">Pojawia się wątek ukarania za niewierność i zwiedzenie naiwnej bohaterki, co przyczyniło się do jej samobójstwa. Ballada przypomina także o tym, że nie można budować swego szczęścia na cudzym cierpieniu.</td>
<td style="width: 267.6px;">Utwór mówi o tym, że zatracenie się w miłości oraz zwrócenie się ku siłom nieczystym może być źródłem potępienia. </td>
</tr>
</tbody>
</table><br><head><meta charset="UTF-8"></head>
<a style="color:red; font-size:25px;">Zadanie Zad. podsumowujące...2</a><br>
<table border="1" style="border-collapse: collapse;width: 638px;height: 307px;">
<tbody>
<tr style="height: 46px;text-align: center;">
<td style="background-color: #cbcbcb;width: 315.6px;"><strong><em>Rybka</em></strong></td>
<td style="background-color: #cbcbcb;width: 315.6px;"><strong><em>Ucieczka </em></strong></td>
</tr>
<tr style="height: 125px;">
<td style="width: 315.6px;height: 125px;">
<ul>
<li>ważna rola uczuć oraz nieszczęśliwej miłości;</li>
<li>fascynacja ludowością;</li>
<li>wiara w rzeczywistość nadnaturalną;</li>
<li>przekonanie o tym, że każda wina zostanie ukarana;</li>
<li>samobójstwo - forma buntu przeciwko rzeczywistości;</li>
<li>postrzeganie świata jako miejsca pełnego tajemnic;</li>
</ul>
</td>
<td style="width: 315.6px;height: 125px;">
<ul>
<li>odwołanie do wierzeń pogańskich;</li>
<li>zainteresowanie elementami ludowej wiary;</li>
<li>postrzeganie miłości jako wielkiej i niszczącej siły;</li>
<li>odwoływanie się do atmosfery grozy i tajemniczości;</li>
<li>ukazanie świata natury, który wywołuje niepokój;</li>
<li>przekonanie o występowaniu nadnaturalnych wydarzeń;</li>
</ul>
</td>
</tr>
</tbody>
</table><br><head><meta charset="UTF-8"></head>
<a style="color:red; font-size:25px;">Zadanie Projekt...</a><br>
<p>Indywidualne</p><br>